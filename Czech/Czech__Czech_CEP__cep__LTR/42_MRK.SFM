\id MRK
\ide UTF-8
\sts 1
\h Marek


\c 1
\p
\v 1 Počátek evangelia Ježíše Krista, Syna Božího.
\v 2 Je psáno u proroka Izaiáše: 'Hle, já posílám posla před tvou tváří, by ti připravil cestu.
\v 3 Hlas volajícího na poušti: Připravte cestu Páně, vyrovnejte mu stezky!'
\v 4 To se stalo, když Jan Křtitel vystoupil na poušti a kázal: "Čiňte pokání a dejte se pokřtít na odpuštění hříchů."
\v 5 Celá judská krajina i všichni z Jeruzaléma vycházeli k němu, vyznávali své hříchy a dávali se od něho křtít v řece Jordánu.
\v 6 Jan byl oděn velbloudí srstí, měl kožený pás kolem boků a jedl kobylky a med divokých včel.
\v 7 A kázal: "Za mnou přichází někdo silnější, než jsem já; nejsem hoden, abych se sklonil a rozvázal řemínek jeho obuvi.
\v 8 Já jsem vás křtil vodou, on vás bude křtít Duchem svatým.
\v 9 V těch dnech přišel Ježíš z Nazareta v Galileji a byl v Jordánu od Jana pokřtěn.
\v 10 V tom, jak vystupoval z vody, uviděl nebesa rozevřená a Ducha, který jako holubice sestupuje na něj.
\v 11 A z nebe se ozval hlas: "Ty jsi můj milovaný Syn, tebe jsem si vyvolil."
\v 12 A hned ho Duch vyvedl na poušť.
\v 13 Byl na poušti čtyřicet dní a satan ho pokoušel; byl mezi dravou zvěří a andělé ho obsluhovali.
\v 14 Když byl Jan uvězněn, přišel Ježíš do Galileje a kázal Boží evangelium.
\v 15 Naplnil se čas a přiblížilo se království Boží. Čiňte pokání a věřte evangeliu."
\v 16 Když šel podél Galilejského moře, uviděl Šimona a jeho bratra Ondřeje, jak vrhají síť do moře; byli totiž rybáři.
\v 17 Ježíš jim řekl: "Pojďte za mnou a učiním z vás rybáře lidí."
\v 18 Ihned opustili sítě a šli za ním.
\v 19 O něco dále uviděl Jakuba Zebedeova a jeho bratra Jana; ti byli na lodi a spravovali sítě.
\v 20 Hned je povolal. A zanechali na lodi svého otce Zebedea s pomocníky a šli za ním.
\v 21 Když přišli do Kafarnaum, hned v sobotu šel do synagógy a učil.
\v 22 I žasli nad jeho učením, neboť učil jako ten, kdo má moc, a ne jako zákoníci.
\v 23 V jejich synagóze byl právě člověk, posedlý nečistým duchem. Ten vykřikl:
\v 24 "Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi svatý Boží."
\v 25 Ale Ježíš mu pohrozil: "Umlkni a vyjdi z něho!"
\v 26 Nečistý duch jím zalomcoval a s velikým křikem z něho vyšel.
\v 27 Všichni užasli a jeden druhého se ptali: "Co to je? Nové učení plné moci - i nečistým duchům přikáže, a poslechnou ho."
\v 28 A pověst o něm se rychle rozšířila po celé galilejské krajině.
\v 29 Když vyšel ze synagógy, vstoupil s Jakubem a Janem do domu Šimonova a Ondřejova.
\v 30 Šimonova tchyně ležela v horečce. Hned mu o ní pověděli.
\v 31 Přistoupil k ní, vzal ji za ruku a pozvedl ji. Horečka ji opustila a ona je obsluhovala.
\v 32 Když nastal večer a slunce zapadlo, přinášeli k němu všechny nemocné a posedlé.
\v 33 Celé město se shromáždilo u dveří.
\v 34 I uzdravil mnoho nemocných rozličnými neduhy a mnoho zlých duchů vyhnal. A nedovoloval zlým duchům mluvit, protože věděli, kdo je.
\v 35 Časně ráno, ještě za tmy, vstal a vyšel z domu; odešel na pusté místo a tam se modlil.
\v 36 Šimon a jeho druhové se pustili za ním.
\v 37 Když ho nalezli, řekli: "Všichni tě hledají."
\v 38 Řekne jim: "Pojďte jinam do okolních městeček, abych i tam kázal, nebo proto jsem vyšel."
\v 39 A tak šel, kázal v jejich synagógách po celé Galileji a vyháněl zlé duchy.
\v 40 Přijde k němu malomocný a na kolenou ho prosí: "Chceš-li, můžeš mě očistit."
\v 41 Ježíš se slitoval, vztáhl ruku, dotkl se ho a řekl: "Chci, buď čist."
\v 42 A hned se jeho malomocenství ztratilo a byl očištěn.
\v 43 Ježíš mu pohrozil, poslal jej ihned pryč
\v 44 a nařídil mu: "Ne, abys někomu něco říkal! Ale jdi, ukaž se knězi a obětuj za své očištění, co Mojžíš přikázal - jim na svědectví."
\v 45 On však odešel a mnoho o tom vyprávěl a rozhlašoval, takže Ježíš už nemohl veřejně vejít do města, ale zůstal venku na opuštěných místech. A chodili k němu odevšad.

\c 2
\p
\v 1 Když se po několika dnech vrátil do Kafarnaum, proslechlo se, že je doma.
\v 2 Sešlo se tolik lidí, že už ani přede dveřmi nebylo k hnutí. A mluvil k nim.
\v 3 Tu k němu přišli s ochrnutým; čtyři ho nesli.
\v 4 Protože se pro zástup nemohli k němu dostat, odkryli střechu tam, kde byl Ježíš, prorazili otvor a spustili dolů nosítka, na kterých ochrnutý ležel.
\v 5 Když Ježíš viděl jejich víru, řekl ochrnutému: "Synu, odpouštějí se ti hříchy."
\v 6 Seděli tam někteří ze zákoníků a v duchu uvažovali:
\v 7 "Co to ten člověk říká? Rouhá se! Kdo jiný může odpouštět hříchy než Bůh?"
\v 8 Ježíš hned svým duchem poznal, o čem přemýšlejí, a řekl jim: "Jak to, že tak uvažujete?
\v 9 Je snadnější říci ochrnutému: 'Odpouštějí se ti hříchy,' anebo říci: 'Vstaň, vezmi své lože a choď?'
\v 10 Abyste však věděli, že Syn člověka má moc na zemi odpouštět hříchy" - řekne ochrnutému:
\v 11 "Pravím ti, vstaň, vezmi své lože a jdi domů!"
\v 12 On vstal, vzal hned své lože a vyšel před očima všech, takže všichni žasli a chválili Boha: "Něco takového jsme ještě nikdy neviděli."
\v 13 Vyšel opět k moři. Všechen lid k němu přicházel a on je učil.
\v 14 A když šel dál, viděl Leviho, syna Alfeova, jak sedí v celnici, a řekl mu: "Pojď za mnou." On vstal a šel za ním.
\v 15 Když byl u stolu v jeho domě, stolovalo s Ježíšem a jeho učedníky mnoho celníků a jiných hříšníků; bylo jich totiž mnoho mezi těmi, kteří ho následovali.
\v 16 Když zákoníci z farizejské strany viděli, že jí s hříšníky a celníky, říkali jeho učedníkům: "Jak to, že jí s celníky a hříšníky?"
\v 17 Ježíš to uslyšel a řekl jim: "Lékaře nepotřebují zdraví, ale nemocní. Nepřišel jsem pozvat spravedlivé, ale hříšníky."
\v 18 Učedníci Janovi a farizeové se postili. Přišli k němu a ptali se: "Jak to, že se učedníci Janovi a učedníci farizeů postí, ale tvoji učedníci se nepostí?"
\v 19 Ježíš jim řekl: "Mohou se hosté na svatbě postit, když je ženich s nimi? Pokud mají ženicha mezi sebou, nemohou se postit.
\v 20 Přijdou však dny, kdy od nich ženich bude vzat; potom, v ten den, se budou postit.
\v 21 Nikdo nepřišívá záplatu z neseprané látky na starý šat, jinak se ten přišitý kus vytrhne, nové od starého, a díra bude ještě větší.
\v 22 A nikdo nedává mladé víno do starých měchů, jinak víno roztrhne měchy a měchy i víno přijdou nazmar. Nové víno do nových měchů!"
\v 23 Jednou v sobotu procházel obilím a jeho učedníci začali cestou mnout zrní z klasů.
\v 24 Farizeové mu řekli: "Jak to, že dělají v sobotu, co se nesmí!"
\v 25 Odpověděl jim: "Nikdy jste nečetli, co udělal David, když měl hlad a neměl co jíst, on i ti, kdo byli s ním?
\v 26 Jak za velekněze Abiatara vešel do domu Božího a jedl posvátné chleby, které nesmí jíst nikdo kromě kněží, a dal i těm, kdo ho provázeli?"
\v 27 A řekl jim: "Sobota je učiněna pro člověka, a ne člověk pro sobotu.
\v 28 Proto je Syn člověka pánem i nad sobotou."

\c 3
\p
\v 1 Vešel opět do synagógy; a byl tam člověk s odumřelou rukou.
\v 2 Číhali na něj, uzdraví-li ho v sobotu, aby jej obžalovali.
\v 3 On řekl tomu člověku s odumřelou rukou: "Vstaň a pojď doprostřed!"
\v 4 Pak se jich zeptal: "Je dovoleno v sobotu jednat dobře, či zle, život zachránit, či utratit?" Ale oni mlčeli.
\v 5 Tu se po nich rozhlédl s hněvem, zarmoucen tvrdostí jejich srdce, a řekl tomu člověku: "Zvedni ruku!" Zvedl ji, a jeho ruka byla zase zdravá.
\v 6 Když farizeové vyšli ven, hned se proti němu s herodiány umlouvali, že ho zahubí.
\v 7 Ježíš se se svými učedníky uchýlil k moři. Šlo za ním množství lidí z Galileje; ale i z Judska,
\v 8 Jeruzaléma, Idumeje, ze Zajordání a z okolí Týru a Sidónu přišlo k němu veliké množství, když slyšeli, co všechno činí.
\v 9 Požádal učedníky, ať pro něho připraví loď, aby se zástup na něho netlačil.
\v 10 Mnohé totiž uzdravil, proto se ti, kdo trpěli chorobami, tlačili k němu, aby se ho dotkli.
\v 11 A nečistí duchové, jakmile ho viděli, padali před ním na zem a křičeli: "Ty jsi Syn Boží!"
\v 12 On však jim přísně nakazoval, aby ho neprozrazovali.
\v 13 Vystoupil na horu a zavolal k sobě ty, které si vyvolil; i přišli k němu.
\v 14 Ustanovil jich dvanáct, aby byli s ním, aby je posílal kázat
\v 15 a aby měli moc vymítat zlé duchy.
\v 16 Ustanovil těchto dvanáct: Petra - toto jméno dal Šimonovi -
\v 17 Jakuba Zebedeova a jeho bratra Jana, jimž dal jméno Boanerges, což znamená 'synové hromu',
\v 18 Ondřeje, Filipa, Bartoloměje, Matouše, Tomáše, jakuba Alfeova, Tadeáše, Šimona Kananejského
\v 19 a Iškariotského Jidáše, který ho pak zradil.
\v 20 Vešel do domu a opět shromáždil zástup, takže nemohli ani chleba pojíst.
\v 21 Když to uslyšeli jeho příbuzní, přišli, aby se ho zmocnili; říkali totiž, že se pomátl.
\v 22 Zákoníci, kteří přišli z Jeruzaléma, říkali: "Je posedlý Belzebulem. Ve jménu knížete démonů vyhání démony."
\v 23 Zavolal je k sobě a mluvil k nim v podobenstvích: "Jak může satan vyhánět satana?
\v 24 Je-li království vnitřně rozděleno, nemůže obstát.
\v 25 Je-li dům vnitřně rozdělen, nebude moci obstát.
\v 26 A povstane-li satan sám proti sobě a je rozdvojen, nemůže obstát a je s ním konec.
\v 27 Nikdo nemůže vejít do domu silného muže a uloupit jeho věci, jestliže toho siláka dříve nespoutá. Pak teprve vyloupí jeho dům.
\v 28 Amen, pravím vám, že všecko bude lidem odpuštěno, hříchy i všechna možná rouhání.
\v 29 Kdo by se však rouhal proti Duchu svatému, nemá odpuštění na věky, ale je vinen věčným hříchem."
\v 30 Toto pravil, protože řekli: "Má nečistého ducha."
\v 31 Tu přišla jeho matka a jeho bratři. Stáli venku a vzkázali mu, aby k nim přišel.
\v 32 Kolem něho seděl zástup; řekli mu: "Hle, tvoje matka a tvoji bratři jsou venku a hledají tě."
\v 33 Odpověděl jim: "Kdo je má matka a moji bratři?"
\v 34 Rozhlédl se po těch, kteří seděli v kruhu kolem něho, a řekl: "Hle, moje matka a moji bratři!
\v 35 Kdo činí vůli Boží, to je můj bratr, má sestra i matka."

\c 4
\p
\v 1 Opět začal učit u moře. Shromáždil se k němu tak veliký zástup, že musel vstoupit na loď na moři; posadil se v ní a celý zástup byl na břehu.
\v 2 Učil je mnohému v podobenstvích. Ve svém učení jim řekl:
\v 3 "Slyšte! Vyšel rozsévač rozsívat.
\v 4 Když rozsíval, padlo některé zrno podél cesty, a přiletěli ptáci a sezobali je.
\v 5 Jiné padlo na skalnatou půdu, kde nemělo dost země, a hned vzešlo, protože nebylo hluboko v zemi.
\v 6 Ale když vyšlo slunce, spálilo je; a protože nemělo kořen, uschlo.
\v 7 Jiné zase padlo do trní; trní vzrostlo, udusilo je, a zrno nevydalo úrodu.
\v 8 A jiná zrna padla do dobré země a vzcházela, rostla, dávala úrodu a přinášela užitek i třicetinásobný i šedesátinásobný i stonásobný."
\v 9 A řekl: "Kdo má uši k slyšení, slyš!"
\v 10 A když byl o samotě, vyptávali se ho ti, kdo byli s ním, co znamenají podobenství.
\v 11 I řekl jim: "Vám je dáno znát tajemství Božího království; ale těm, kdo jsou vně, děje se všechno v podobenstvích,
\v 12 aby 'hleděli a hleděli, ale neviděli, poslouchali a poslouchali, ale nechápali, aby se snad neobrátili a nebylo jim odpuštěno'."
\v 13 Řekl jim: "Nerozumíte tomuto podobenství? Jak porozumíte všem ostatním?
\v 14 Rozsévač rozsívá slovo.
\v 15 Toto jsou ti podél cesty, kde se rozsívá slovo: Když je uslyší, hned přichází satan a odnímá slovo do nich zaseté.
\v 16 A podobně ti, u nichž je zaseto na skalnatou půdu: Ti slyší slovo a hned je s radostí přijímají.
\v 17 Nemají však v sobě kořen a jsou nestálí; když pak přijde tíseň nebo pronásledování pro to slovo, hned odpadají.
\v 18 U jiných je zaseto do trní: Ti slyší slovo,
\v 19 ale časné starosti, vábivost majetku a chtivost ostatních věcí vnikají do nitra a dusí slovo, takže zůstane bez úrody.
\v 20 Toto pak jsou ti, u nichž je zaseto do dobré země: Ti slyší slovo, přijímají je a nesou úrodu třicetinásobnou i šedesátinásobnou i stonásobnou."
\v 21 A řekl jim: "Přichází snad světlo, aby bylo dáno pod nádobu nebo pod postel, a ne na svícen?
\v 22 Nic není skrytého, aby to jednou nebylo zjeveno, a nic nebylo utajeno, leč aby vyšlo najevo.
\v 23 Kdo má uši k slyšení, slyš!"
\v 24 Řekl jim také: "Dávejte pozor na to, co slyšíte! Jakou mírou měříte, takovou vám bude naměřeno, a ještě přidáno.
\v 25 Neboť kdo má, tomu bude dáno, a kdo nemá, tomu bude odňato i to co má."
\v 26 Dále řekl: "S královstvím Božím je to tak, jako když člověk vhodí semeno do země;
\v 27 ať spí či bdí, v noci i ve dne, semeno vzchází a roste, on ani neví jak.
\v 28 Země sama od sebe plodí nejprve stéblo, potom klas a nakonec zralé obilí v klasu.
\v 29 A když úroda dozraje, hned hospodář pošle srp, protože nastala žeň."
\v 30 Také řekl: "K čemu přirovnáme Boží království nebo jakým podobenstvím je znázorníme?
\v 31 Je jako hořčičné zrno: Když je zaseto do země, je menší, než všecka semena na zemi;
\v 32 ale když je zaseto, vzejde, přerůstá všechny byliny a vyhání tak velké větve, že ptáci mohou hnízdit v jejich stínu."
\v 33 V mnoha takových podobenstvích mluvil jim slovo tak, jak mohli slyšet.
\v 34 Bez podobenství k nim nemluvil, ale v soukromí svým učedníkům vykládal.
\v 35 Téhož dne večer jim řekl: "Přeplavme se na druhou stranu!"
\v 36 I opustili zástup a odvezli ho lodí, na které byl. A jiné lodi ho doprovázely.
\v 37 Tu se strhla velká bouře s vichřicí a vlny se valily na loď, že už byla skoro plná.
\v 38 On však na zádi lodi na podušce spal. I probudí ho a řeknou mu: "Mistře, tobě je jedno, že zahyneme?"
\v 39 Tu vstal, pohrozil větru a řekl moři: "Zmlkni a utiš se!" I ustal vítr a bylo veliké ticho.
\v 40 A řekl jim: "Proč jste tak ustrašení? Což nemáte víru?"
\v 41 Zděsili se velikou bázní a říkali jeden druhému: "Kdo to jen je, že ho poslouchá i vítr i moře?"

\c 5
\p
\v 1 Přijeli na protější břeh moře do krajiny gerasenské.
\v 2 Sotva vystoupil z lodi, vyšel proti němu z hrobů člověk nečistého ducha.
\v 3 Ten bydlel v hrobech a nikdo ho nedokázal spoutat už ani řetězy.
\v 4 Často totiž byl už spoután okovy a řetězy, ale řetězy se sebe strhal a okovy rozlámal. Nikdo neměl sílu ho zkrotit.
\v 5 A stále v noci i ve dne křičel mezi hroby a na horách a bil do sebe kamením.
\v 6 Když spatřil z dálky Ježíše, přiběhl, padl před ním na zem
\v 7 a hrozně křičel: "Co je ti po mně, Ježíši, synu Boha nejvyššího? Při Bohu tě zapřísahám, netrap mě!"
\v 8 Ježíš mu totiž řekl: "Duchu nečistý, vyjdi z toho člověka!"
\v 9 A zeptal se ho: "Jaké je tvé jméno?" Odpověděl: "Mé jméno je 'legie', poněvadž je nás mnoho."
\v 10 A velmi ho prosil, aby je neposílal pryč z té krajiny.
\v 11 Páslo se tam na svahu hory velké stádo vepřů.
\v 12 I prosili ho ti zlí duchové: "Pošli nás, ať vejdeme do těch vepřů!"
\v 13 On jim to dovolil. Tu nečistí duchové vyšli z posedlého a vešli do vepřů. Stádo pak - bylo jich na dva tisíce - hnalo se střemhlav po srázu do moře a v moři se utopilo.
\v 14 Pasáci utekli a donesli o tom zprávu do města i vesnic. Lidé se šli podívat, co se stalo.
\v 15 Přišli k Ježíšovi a spatřili toho posedlého, který míval množství zlých duchů, jak sedí oblečen a chová se rozumně; a zděsili se.
\v 16 Ti, kteří to viděli, vyprávěli o posedlém a také o vepřích, co se s nimi stalo.
\v 17 Tu počali Ježíše prosit, aby odešel z jejich končin.
\v 18 Když vstupoval na loď, prosil ho ten člověk dříve posedlý, aby směl s ním.
\v 19 Ale nedovolil mu to a řekl: "Jdi domů k svým a pověz jim, jak veliké věci ti učinil Pán, když se nad tebou smiloval."
\v 20 Tehdy odešel a začal zvěstovat v Dekapoli, jak veliké věci mu učinil Ježíš; a všichni se divili.
\v 21 Když se Ježíš přeplavil v lodi opět na druhou stranu, shromáždil se k němu veliký zástup, když byl ještě na břehu moře.
\v 22 Tu přišel k němu jeden představený synagógy, jménem Jairos, a sotva Ježíše spatřil, padl mu k nohám
\v 23 a úpěnlivě ho prosil: "Má dcerka umírá. Pojď, vlož na ni ruce, aby byla zachráněna a žila!"
\v 24 Ježíš odešel s ním. Velký zástup šel za ním a tlačil se na něj.
\v 25 A byla tam žena, která měla dvanáct let krvácení.
\v 26 Podstoupila mnohé léčení u mnoha lékařů a vynaložila všecko, co měla, ale nic jí nepomohlo, naopak, šlo to s ní stále k horšímu.
\v 27 Když zaslechla o Ježíšovi, přišla ze zadu v zástupu a dotkla se jeho šatu.
\v 28 Říkala si totiž: "Dotknu-li se aspoň jeho šatu, budu vysvobozena!"
\v 29 A rázem přestalo jí krvácení a ucítila v těle, že je vyléčena ze svého trápení.
\v 30 Ježíš hned poznal, že z něho vyšla síla, otočil se v zástupu a řekl: "Kdo se to dotkl mého šatu?"
\v 31 Jeho učedníci mu řekli: "Vidíš, jak se na tebe zástup tlačí, a ptáš se: 'Kdo se mne to dotkl'?"
\v 32 I rozhlížel se, aby našel tu, která to učinila.
\v 33 Ta žena věděla, co se s ní stalo, a tak s bázní a chvěním přišla, padla mu k nohám a pověděla celou pravdu.
\v 34 A on jí řekl: "Dcero, tvá víra tě zachránila. Odejdi v pokoji, uzdravena ze svého trápení!"
\v 35 Když ještě mluvil, přišli lidé z domu představeného synagógy a řekli: "Tvá dcera zemřela; proč ještě obtěžuješ mistra?"
\v 36 Ale Ježíš nedbal na ta slova a řekl představenému synagógy: "Neboj se, jen věř!"
\v 37 A nedovolil nikomu, aby šel s ním, kromě Petra, Jakuba a jeho bratra Jana.
\v 38 Když přišli do domu představeného synagógy, spatřili velký rozruch, pláč a kvílení.
\v 39 Vešel dovnitř a řekl jim: "Proč ten rozruch a pláč? Dítě neumřelo, ale spí."
\v 40 Oni se mu posmívali. On však všecky vyhnal, vzal s sebou otce dítěte, matku a ty, kdo byli s ním, a vystoupil tam, kde dítě leželo.
\v 41 Vzal ji za ruku a řekl: "Talitha kum," což znamená: "Děvče, pravím ti, vstaň!"
\v 42 Tu děvče hned vstalo a chodilo; bylo jí dvanáct let. A zmocnil se jich úžas a zděšení.
\v 43 Přísně jim nařídil, že se to nikdo nesmí dovědět, a řekl, aby jí dali něco k jídlu.

\c 6
\p
\v 1 Vyšel odtamtud a šel do svého domova; učedníci šli s ním.
\v 2 Když přišla sobota, počal učit v synagóg. Mnoho lidí ho poslouchalo a v úžasu říkali: "Odkud to ten člověk má? Jaká je to moudrost, jež mu byla dána? A jak mocné činy se dějí jeho rukama!
\v 3 Což to není ten tesař, syn Mariin a bratr Jakubův, Josefův, Judův a Šimonův? A nejsou jeho sestry tady u nás?" A byl jim kamenem úrazu.
\v 4 Tu jim Ježíš řekl: "Prorok není beze cti, leda ve své vlasti, u svých příbuzných a ve svém domě."
\v 5 A nemohl tam učinit žádný mocný čin, jen na několik málo nemocných vložil ruce a uzdravil je.
\v 6 A podivil se jejich nevěře. Obcházel pak okolní vesnice a učil.
\v 7 Zavolal svých dvanáct, počal je posílat dva a dva a dával jim moc nad nečistými duchy.
\v 8 Přikázal jim, aby si nic nebrali na cestu, jen hůl: ani chleba, ani mošnu, ani peníze do opasku;
\v 9 aby šli jen v sandálech a nebrali si dvoje šaty.
\v 10 A řekl jim: "Když přijdete někam do domu, tam zůstávejte, dokud z těch míst neodejdete.
\v 11 A které místo vás nepřijme a kde vás nebudou chtít slyšet, vyjděte odtamtud a setřeste prach svých nohou na svědectví proti nim."
\v 12 I vyšli a volali k pokání;
\v 13 vymítali mnoho zlých duchů, potírali olejem mnoho nemocných a uzdravovali je.
\v 14 Uslyšel o tom král Herodes, neboť jméno Ježíšovo se stalo známým; říkalo se: "Jan Křtitel vstal z mrtvých, a proto v něm působí mocné síly."
\v 15 Jiní pak říkali: "Je to Eliáš!" A zase jiní: "Je to prorok - jeden z proroků."
\v 16 Když to Herodes uslyšel, řekl: "To vstal Jan, kterého jsem dal stít."
\v 17 Tento Herodes totiž dal Jana zatknout a vsadit v poutech do žaláře kvůli Herodiadě, manželce svého bratra Filipa, protože si ji vzal za ženu.
\v 18 Jan totiž říkal Herodovi: "Není dovoleno, abys měl manželku svého bratra!"
\v 19 Herodias byla plná zloby proti Janovi, ráda by ho zbavila života, ale nemohla.
\v 20 Herodes se totiž Jana bál, neboť věděl, že je to muž spravedlivý a svatý, a chránil ho; když ho slyšel, byl celý nejistý, a přece mu rád naslouchal.
\v 21 Vhodná chvíle nastala, když Herodes o svých narozeninách uspořádal hostinu pro své dvořany, důstojníky a významné lidi z Galileje.
\v 22 Tu vstoupila dcera té Herodiady, tančila a zalíbila se králi Herodovi i těm, kdo s ním hodovali. Král řekl dívce: "Požádej mě oč chceš, a já ti to dám."
\v 23 Zavázal se jí přísahou: "O cokoli požádáš, dám tobě, až do polovice mého království."
\v 24 Ona vyšla a zeptala se matky: "Oč mám požádat?" Ta odpověděla: "O hlavu Jana Křtitele."
\v 25 Spěchala ihned dovnitř ke králi a přednesla mu svou žádost: "Chci, abys mi ihned dal na míse hlavu Jana Křtitele."
\v 26 Král se velmi zarmoutil, ale pro přísahu před spolustolovníky nechtěl ji odmítnout.
\v 27 I poslal hned kata s příkazem přinést Janovu hlavu. Ten odešel, sťal ho v žaláři
\v 28 a přinesl jeho hlavu na míse; dal ji dívce a dívka ji dala své matce.
\v 29 Když to uslyšeli Janovi učedníci, přišli, vzali jeho tělo a uložili je do hrobu.
\v 30 Apoštolové se shromáždili k Ježíšovi a oznámili mu všecko, co činili a učili.
\v 31 Řekl jim: "Pojďte sami stranou na pusté místo a trochu si odpočiňte!" Stále totiž přicházelo a odcházelo mnoho lidí, a neměli ani čas se najíst.
\v 32 Odjeli tedy lodí na pusté místo, aby byli sami.
\v 33 Mnozí spatřili, jak odjíždějí a poznali je; pěšky se tam ze všech měst sběhli a byli tam před nimi.
\v 34 Když vystoupil, uviděl velký zástup a bylo mu jich líto, protože byli jako ovce bez pastýře. I začal je učit mnohým věcem.
\v 35 Když už čas pokročil, přistoupili k němu jeho učedníci a řekli: "Toto místo je pusté a čas už pokročil.
\v 36 Propusť je, ať si jdou do okolních dvorů a vesnic koupit něco k jídlu."
\v 37 Odpověděl jim: "Dejte vy jim jíst!" Řekli mu: "Máme jít nakoupit za dvě stě denárů chleba a dát jim jíst?"
\v 38 Zeptal se jich: "Kolik chlebů máte? Jděte se podívat!" Když to zjistili, řekli: "Pět, a dvě ryby."
\v 39 Přikázal jim, aby všecky rozsadili po skupinách na zelený trávník.
\v 40 I rozložili se oddíl za oddílem stokrát po padesáti.
\v 41 Potom vzal těch pět chlebů a dvě ryby, vzhlédl k nebi, dobrořečil, lámal chleby a dával učedníkům, aby jim je předkládali. I ty dvě ryby rozdělil všem.
\v 42 A jedli všichni a nasytili se.
\v 43 A ještě sebrali dvanáct plných košů nalámaných chlebů i ryb.
\v 44 Těch pak, kteří jedli chleby, bylo pět tisíc mužů.
\v 45 Hned na to přiměl své učedníky, aby vstoupili na loď a jeli napřed na druhý břeh k Betsaidě, než on propustí zástup.
\v 46 Rozloučil se s nimi a šel na horu, aby se modlil.
\v 47 A když nastal večer, byla loď daleko na moři a on jediný na zemi.
\v 48 Spatřil je zmožené veslováním, neboť vítr vál proti nim; tu k nim před svítáním kráčel po moři a chtěl jít dál kolem nich.
\v 49 Když ho uviděli kráčet po moři, vykřikli v domnění, že je to přízrak;
\v 50 všichni ho totiž viděli a vyděsili se. On však na ně hned promluvil: "Vzchopte se, já jsem to, nebojte se!"
\v 51 Vstoupil k nim na loď a vítr se utišil. I byli celí ohromení úžasem.
\v 52 Nepochopili totiž, jak to bylo s chleby, neboť jejich mysl byla zatvrzelá.
\v 53 Když se dostali na druhý břeh, přistáli u Genezaretu.
\v 54 Jakmile vystoupili z lodi, hned ho lidé poznali,
\v 55 zběhali celou tu krajinu a začali nosit na nosítkách nemocné na každé místo, kde slyšeli, že jest.
\v 56 A kamkoli vcházel do vesnic, měst i dvorců, kladli nemocné na tržiště a prosili ho, aby se směli dotknout byť jen třásně jeho roucha. A kdo se ho dotkli, byli uzdraveni.

\c 7
\p
\v 1 Shromáždili se k němu farizeové a někteří ze zákoníků, kteří přišli z Jeruzaléma.
\v 2 Uviděli některé z jeho učedníků, jak jedí znesvěcujícíma, to jest neomytýma rukama.
\v 3 (Farizeové totiž a všichni židé se drží tradice otců a nejedí, dokud si k zápěstí neomyjí ruce.
\v 4 A po návratu z trhu nejedí, dokud se neočistí. A je ještě mnoho jiných tradic, kterých se drží: ponořování pohárů, džbánů a měděných mis.)
\v 5 Farizeové a zákoníci se ho zeptali: "Proč se tvoji učedníci neřídí podle tradice otců a jedí znesvěcujícíma rukama?"
\v 6 Řekl jim: "Dobře prorokoval Izaiáš o vás pokrytcích, jak je psáno: 'Tento lid ctí mě rty, ale srdce jejich je daleko ode mne;
\v 7 marná je zbožnost, kterou mne ctí, učíce naukám, jež jsou jen příkazy lidskými.'
\v 8 Opustili jste přikázání Boží a držíte se lidské tradice."
\v 9 A ještě řekl: "Jak dovedně rušíte Boží přikázání, abyste zachovali svou tradici!
\v 10 Vždyť Mojžíš řekl: 'Cti svého otce i svou matku' a 'kdo zlořečí otci nebo matce, ať je potrestán smrtí'.
\v 11 Vy však učíte: Řekne-li někdo otci nebo matce: 'To, čím jsem ti zavázán pomoci, je korbán (to jest dar Bohu)',
\v 12 již podle vás nemusí pro otce nebo matku nic udělat;
\v 13 tak rušíte Boží slovo svou tradicí, kterou pěstujete. A takových podobných věcí činíte mnoho."
\v 14 Když znovu svolal zástup, řekl jim: "Slyšte mě všichni a rozumějte:
\v 15 Nic, co zvenčí vchází do člověka, nemůže ho znesvětit; ale co z člověka vychází, to jej znesvěcuje.
\v 16 Kdo má uši k slyšení, slyš!"
\v 17 Když opustil zástup a vešel do domu, ptali se ho jeho učedníci na to podobenství.
\v 18 Řekl jim: "Tak i vy jste nechápaví? Nerozumíte, že nic, co zvenčí vchází do člověka, nemůže ho znesvětit,
\v 19 poněvadž mu nevchází do srdce, ale do břicha a jde do hnoje?" Tak prohlásil všechny pokrmy za čisté.
\v 20 A řekl: "Co vychází z člověka, to ho znesvěcuje.
\v 21 Z nitra totiž, z lidského srdce, vycházejí zlé myšlenky, smilství, loupeže, vraždy,
\v 22 cizoložství, chamtivost, zlovolnost, lest, bezuzdnost, závistivý pohled, urážky, nadutost, opovážlivost.
\v 23 Všecko toto zlé vychází z nitra a znesvěcuje člověka."
\v 24 Vstal a šel odtud do končin týrských. Vešel do jednoho domu a nechtěl, aby o tom někdo věděl. Nemohlo se to však utajit;
\v 25 hned o něm uslyšela jedna žena, jejíž dcerka měla nečistého ducha. Přišla a padla mu k nohám;
\v 26 ta žena byla pohanka, rodem Syrofeničanka. Prosila ho, aby vyhnal zlého ducha z její dcery.
\v 27 On jí řekl: "Nech napřed nasytit děti. Neboť se nesluší vzít dětem chléb a hodit jej psům."
\v 28 Odpověděla mu: "Ovšem, pane, jenže i psi se pod stolem živí z drobtů po dětech."
\v 29 Pravil jí: "Žes to řekla, jdi, zlý duch vyšel z tvé dcery."
\v 30 Když se vrátila domů, nalezla dítě ležící na lůžku a zlý duch byl pryč.
\v 31 Ježíš se vrátil na území Týru a šel přes Sidón k jezeru Galilejskému územím Dekapole.
\v 32 Tu k němu přivedou člověka hluchého a špatně mluvícího a prosí ho, aby na něj vložil ruku.
\v 33 Vzal ho stranou od zástupu, vložil prsty do jeho uší, dotkl se slinou jeho jazyka,
\v 34 vzhlédl k nebi, povzdechl a řekl: "Effatha", což znamená 'otevři se!'
\v 35 I otevřel se mu sluch, uvolnilo se pouto jeho jazyka a mluvil správně.
\v 36 Ježíš jim nařídil, aby to nikomu neříkali. Čím víc jim to však nařizoval, tím více to rozhlašovali.
\v 37 Nadmíru se divili a říkali: "Dobře všecko učinil. I hluchým dává sluch a němým řeč."

\c 8
\p
\v 1 Když s ním v těch dnech opět byl velký zástup a neměli co jíst, zavolal si učedníky a řekl jim:
\v 2 "Je mi líto zástupu, neboť již tři dny jsou se mnou a nemají co jíst.
\v 3 Když je pošlu domů hladové, zemdlí na cestě; vždyť někteří z nich jsou zdaleka."
\v 4 Jeho učedníci mu odpověděli: "Odkud by kdo mohl tady na poušti vzít chléb, aby všecky nasytil?"
\v 5 Zeptal se jich: "Kolik chlebů máte?" Řekli: "Sedm."
\v 6 Nařídil tedy zástupu usednout na zem; vzal těch sedm chlebů, vzdal díky, lámal a dával svým učedníkům, aby je předkládali; oni je předložili zástupu.
\v 7 Měli i několik rybiček; vzdal za ně díky a nařídil, aby je také předkládali.
\v 8 I jedli, nasytili se a sebrali zbylých nalámaných chlebů sedm košů.
\v 9 Těch lidí bylo asi čtyři tisíce. Pak je propustil.
\v 10 Hned na to vstoupil se svými učedníky na loď a plul do končin dalmanutských.
\v 11 I přišli farizeové a začali se s ním přít; žádali na něm znamení z nebe a tak ho pokoušeli.
\v 12 V duchu si povzdechl a řekl: "Proč toto pokolení žádá znamení? Amen, pravím vám, tomuhle pokolení nebude dáno žádné znamení.
\v 13 Odešel od nich, vstoupil opět na loď a odjel na druhý břeh.
\v 14 Zapomněli si vzít s sebou chleby; na lodi měli jen jeden chléb.
\v 15 Domlouval jim: "Hleďte se varovat kvasu farizeů a kvasu Herodova!"
\v 16 I začali mezi sebou rozmlouvat, že nemají chleba.
\v 17 Když to Ježíš zpozoroval, řekl jim: "Proč mluvíte o tom, že nemáte chleba? Ještě nerozumíte a nechápete? Je vaše mysl zatvrzelá?
\v 18 Oči máte, a nevidíte, uši máte, a neslyšíte! Nepamatujete se,
\v 19 když jsem lámal těch pět chlebů pěti tisícům, kolik plných košů nalámaných chlebů jste sebrali?" Řekli mu: "Dvanáct."
\v 20 "A když sedm chlebů čtyřem tisícům, kolik plných košů nalámaných chlebů jste sebrali?" Odpověděli mu: "Sedm."
\v 21 Řekl jim: "Ještě nechápete?"
\v 22 Přišli do Betsaidy. Přivedli k němu slepce a prosili jej, aby se ho dotkl.
\v 23 I vzal toho slepého za ruku a vyvedl ho z vesnice; potřel mu slinou oči, vložil na něho ruce a ptal se ho: "Vidíš něco?"
\v 24 On pozvedl oči a řekl: "Vidím lidi, vypadají jako stromy a chodí."
\v 25 Potom mu znovu položil ruce na oči; slepý prohlédl, byl uzdraven a viděl všecko zcela zřetelně.
\v 26 Ježíš ho poslal domů a přikázal mu: "Ale do vesnice nechoď!"
\v 27 Ježíš se svými učedníky vyšel do vesnic u Cesareje Filipovy. Cestou se učedníků ptal: "Za koho mě lidé pokládají?"
\v 28 Řekli mu: "Za Jana Křtitele, jiní za Eliáše a někteří za jednoho z proroků."
\v 29 Zeptal se jich: "A za koho mne pokládáte vy?" Petr mu odpověděl: "Ty jsi Mesiáš."
\v 30 I přikázal jim, aby nikomu o něm neříkali.
\v 31 A začal je učit, že Syn člověka musí mnoho trpět, být zavržen od starších, velekněží a zákoníků, být zabit a po třech dnech vstát.
\v 32 A mluvil o tom otevřeně. Petr si ho vzal stranou a začal ho kárat.
\v 33 On se však obrátil, podíval se na učedníky a pokáral Petra: "Jdi mi z cesty, satane!; tvé smýšlení není z Boha, ale z člověka!"
\v 34 Zavolal k sobě zástup s učedníky a řekl jim: "Kdo chce jít se mnou, zapři sám sebe, vezmi svůj kříž a následuj mne.
\v 35 Neboť kdo by chtěl zachránit svůj život, ten o něj přijde; kdo však přijde o život pro mne a pro evangelium, zachrání jej.
\v 36 Co prospěje člověku, získá-li celý svět, ale ztratí svůj život?
\v 37 Zač by mohl člověk získat zpět svůj život?
\v 38 Kdo se stydí za mne a za má slova v tomto zpronevěřilém a hříšném pokolení, za toho se bude stydět i Syn člověka, až přijde v slávě svého Otce se svatými anděly."

\c 9
\p
\v 1 Řekl jim také: "Amen, pravím vám, že někteří z těch, kteří tu stojí, neokusí smrti, dokud nespatří Boží království, přicházející v moci."
\v 2 Po šesti dnech vzal s sebou Ježíš jen Petra, Jakuba a Jana a vyvedl je na vysokou horu, kde byli sami. A byl proměněn před jejich očima.
\v 3 Jeho šat byl zářivě bílý, jak by jej žádný bělič na zemi nedovedl vybílit.
\v 4 Zjevil se jim Eliáš a Mojžíš a rozmlouvali s Ježíšem.
\v 5 Petr promluvil a řekl Ježíšovi: "Mistře, je dobré, že jsme zde; udělejme tři stany, jeden tobě, jeden Mojžíšovi a jeden Eliášovi."
\v 6 Nevěděl, co by řekl, tak byli zděšeni.
\v 7 Tu přišel oblak a zastínil je a z oblaku se ozval hlas: "Toto jest můj milovaný Syn, toho poslouchejte."
\v 8 Když se pak rychle rozhlédli, neviděli u sebe již nikoho jiného, než Ježíše samotného.
\v 9 Když sestupovali s hory, přikázal jim, aby nikomu nevypravovali, co viděli, dokud Syn člověka nevstane z mrtvých.
\v 10 To slovo je zaujalo a společně rozebírali, co to znamená vstát z mrtvých.
\v 11 A vyptávali se: "Proč říkají zákoníci, že napřed musí přijít Eliáš?"
\v 12 Řekl jim: "Eliáš má přijít napřed a obnovit všecko. Jak to však, že je psáno o Synu člověka, že má mnoho vytrpět a být v opovržení?
\v 13 Ale pravím vám, že Eliáš již přišel a učinili mu, co se jim zlíbilo, jak je to o něm psáno."
\v 14 Když přišli k ostatním učedníkům, spatřili kolem nich veliký zástup a zákoníky, kteří se s nimi přeli.
\v 15 A celý zástup, jakmile ho uviděl, užasl; přibíhali k němu a zdravili ho.
\v 16 Ježíš se jich otázal: "Oč se s nimi přete?"
\v 17 Jeden člověk ze zástupu odpověděl: "Mistře, přivedl jsem k tobě svého syna, který má zlého ducha a nemůže mluvit.
\v 18 Kdekoli se ho zmocní, povalí ho a on má pěnu u úst, skřípe zuby a strne. Požádal jsem tvé učedníky, aby ducha vyhnali, ale nedokázali to."
\v 19 Odpověděl jim: "Pokolení nevěřící, jak dlouho ještě budu s vámi? Jak dlouho vás mám ještě snášet? Přivěďte ho ke mně!"
\v 20 I přivedli ho k němu. Když ten duch Ježíše spatřil,, hned chlapce zkroutil křečí; padl na zem, svíjel se a měl pěnu u úst.
\v 21 Ježíš se zeptal jeho otce: "Od kdy to má?" Odpověděl: "Od dětství."
\v 22 A často jej zlý duch srazil, dokonce do ohně i do vody, aby ho zahubil. Ale můžeš-li, slituj se nad námi a pomoz nám."
\v 23 Ježíš mu řekl: "Můžeš-li! Všechno je možné tomu, kdo věří."
\v 24 Chlapcův otec rychle vykřikl: "Věřím, pomoz mé nedověře!"
\v 25 Když Ježíš viděl, že se sbíhá zástup, pohrozil nečistému duchu: "Duchu němý a hluchý, já ti nařizuji, vyjdi z něho a nikdy už do něho nevcházej!"
\v 26 Duch vykřikl, silně jím zalomcoval a vyšel; chlapec zůstal jako mrtvý, takže mnozí říkali, že umřel.
\v 27 Ale Ježíš ho vzal za ruku, pozvedl ho a on vstal.
\v 28 Když vešel do domu a jeho učedníci s ním byli sami, ptali se ho: "Proč jsme ho nemohli vyhnat my?"
\v 29 Řekl jim: "Takový duch nemůže vyjít jinak, než modlitbou a postem."
\v 30 Když odtamtud vyšli, procházeli Galileou; Ježíš však nechtěl, aby se o tom vědělo,
\v 31 neboť učil své učedníky a říkal jim: "Syn člověka je vydáván do rukou lidí a zabijí ho; a až bude zabit, po třech dnech vstane.
\v 32 Oni však tomu slovu nerozuměli a báli se ho zeptat.
\v 33 Přišli do Kafarnaum. Když byl doma, ptal se jich: "O čem jste cestou uvažovali?"
\v 34 Ale oni mlčeli, neboť se cestou mezi sebou dohadovali, kdo je největší.
\v 35 Ježíš usedl, zavolal svých Dvanáct a řekl jim: "Kdo chce být první, buď ze všech poslední a služebník všech."
\v 36 Pak vzal dítě, postavil je doprostřed nich a řekl jim:
\v 37 "Kdo přijme jedno z takových dětí v mém jménu, přijímá mne; a kdo mne přijme, nepřijímá mne, ale toho, který mě poslal."
\v 38 Jan mu řekl: "Mistře, viděli jsme kohosi, kdo v tvém jménu vyhání démony, ale s námi nechodil; i bránili jsme mu, protože s námi nechodil."
\v 39 Ježíš však řekl: "Nebraňte mu! Žádný, kdo učiní mocný čin v mém jménu, nemůže mi hned na to zlořečit.
\v 40 Kdo není proti nám, je pro nás.
\v 41 Kdokoli vám podá číši vody, protože jste Kristovi, amen, pravím vám, nepřijde o svou odměnu."
\v 42 "Kdo by svedl k hříchu jednoho z těchto nepatrných, kteří ve mne věří, lépe by mu bylo, kdyby mu dali na krk mlýnský kámen a hodili ho do moře.
\v 43 Svádí-li tě k hříchu tvá ruka, utni ji; lépe je pro tebe, vejdeš-li do života zmrzačen, než abys šel s oběma rukama do pekla, do ohně neuhasitelného.
\v 44 ---
\v 45 A svádí-li tě k hříchu noha, utni ji; je lépe pro tebe, vejdeš-li do života chromý, než abys byl s oběma nohama uvržen do pekla.
\v 46 ---
\v 47 A jestliže tě svádí oko, vyloupni je; je lépe pro tebe, vejdeš-li do Božího království jednooký, než abys byl s oběma očima uvržen do pekla,
\v 48 'kde jejich červ neumírá a oheň nehasne.'
\v 49 Každý bude solen ohněm.
\v 50 Sůl je dobrá, ztratí-li však svou slanost, čím ji osolíte? Mějte sůl v sobě a žijte mezi sebou v pokoji."

\c 10
\p
\v 1 I vstal a šel odtamtud do judských krajin a za Jordán. Opět se k němu shromáždily zástupy, a on je zase učil, jak bylo jeho zvykem.
\v 2 Tu přišli farizeové a zkoušeli ho: ptali se ho, je-li muži dovoleno propustit manželku.
\v 3 Odpověděl jim: "Co vám ustanovil Mojžíš?"
\v 4 Řekli: "Mojžíš dovolil napsat rozlukový lístek a propustit."
\v 5 Ježíš jim řekl: "Pro tvrdost vašeho srdce vám napsal toto ustanovení.
\v 6 Od počátku stvoření 'Bůh učinil člověka jako muže a ženu;
\v 7 proto opustí muž svého otce i matku a připojí se ke své manželce,
\v 8 a budou ti dva jedno tělo'; takže již nejsou dva, ale jeden.
\v 9 A proto, co Bůh spojil, člověk nerozlučuj!"
\v 10 V domě se ho učedníci znovu na tu věc ptali.
\v 11 I řekl jim: "Kdo propustí svou manželku a vezme si jinou, dopouští se vůči ní cizoložství;
\v 12 a jestliže manželka propustí svého muže a vezme si jiného, dopouští se cizoložství."
\v 13 Tu mu přinášeli děti, aby se jich dotkl, ale učedníci jim to zakazovali.
\v 14 Když to Ježíš uviděl, rozhněval se a řekl: "Nechte děti přicházet ke mně, nebraňte jim, neboť takovým patří království Boží.
\v 15 Amen, pravím vám, kdo nepřijme Boží království jako dítě, jistě do něho nevejde."
\v 16 Objímal je, vzkládal na ně ruce a žehnal jim.
\v 17 Když se vydával na cestu, přiběhl k němu nějaký člověk, a poklekl před ním a ptal se ho: "Mistře dobrý, co mám dělat, abych měl podíl na věčném životě?"
\v 18 Ježíš mu řekl: "Proč mi říkáš dobrý? Nikdo není dobrý, jedině Bůh.
\v 19 Přikázání znáš: Nezabiješ, nezcizoložíš, nebudeš krást, nevydáš křivé svědectví, nebudeš podvádět, cti svého otce i svou matku!"
\v 20 On mu na to řekl: "Mistře, to všechno jsem dodržoval od svého mládí."
\v 21 Ježíš na něj s láskou pohleděl a řekl: "Jedno ti schází. Jdi, prodej všecko, co máš, rozdej chudým a budeš mít poklad v nebi; pak přijď a následuj mne!"
\v 22 On po těch slovech svěsil hlavu a smuten odešel, neboť měl mnoho majetku.
\v 23 Ježíš se rozhlédl po svých učednících a řekl jim: "Jak těžko vejdou do Božího království ti, kdo mají bohatství!"
\v 24 Učedníky ta slova zarazila. Ježíš jim ještě jednou řekl: "Dítky, jak těžké je vejít do království Božího!
\v 25 Snáze projde velbloud uchem jehly, než aby bohatý vešel do Božího království."
\v 26 Ještě více se zhrozili a říkali si: "Kdo tedy může být spasen?"
\v 27 Ježíš na ně pohleděl a řekl: "U lidí je to nemožné, ale ne u Boha; vždyť u Boha je možné všecko."
\v 28 Tu se Petr ozval: "Hle, my jsme opustili všecko a šli jsme za tebou."
\v 29 Ježíš jim řekl: "Amen, pravím vám, není nikoho, kdo opustil dům nebo bratry nebo sestry nebo matku nebo otce nebo děti nebo pole pro mne a pro evangelium,
\v 30 aby nyní, v tomto čase, nedostal spolu s pronásledováním stokrát více domů, bratří, sester, matek, dětí i polí a v přicházejícím věku život věčný.
\v 31 Mnozí první budou poslední a poslední první."
\v 32 Byli na cestě do Jeruzaléma a Ježíš šel před nimi; byli zaraženi a ti, kteří šli za nimi, se báli. Vzal k sobě opět svých Dvanáct a začal mluvit o tom, co ho má potkat:
\v 33 "Hle, jdeme do Jeruzaléma a Syn člověka bude vydán velekněžím a zákoníkům; odsoudí ho na smrt a vydají pohanům,
\v 34 budou se mu posmívat, poplivají ho, zbičují a zabijí; a po třech dnech i vstane."
\v 35 Přistoupili k němu Jakub a Jan, synové Zebedeovi, a řekli mu: "Mistře, chtěli bychom, abys nám učinil, oč tě požádáme."
\v 36 Řekl jim: "Co chcete, abych vám učinil?"
\v 37 Odpověděli mu: "Dej nám, abychom měli místo jeden po tvé pravici a druhý po levici v tvé slávě."
\v 38 Ale Ježíš jim řekl: "Nevíte, oč žádáte. Můžete pít kalich, který já piji, nebo být pokřtěni křtem, kterým já jsem křtěn?"
\v 39 Odpověděli: "Můžeme." Ježíš jim řekl: "Kalich, který já piji, budete pít a křtem, kterým já jsem křtěn, budete pokřtěni.
\v 40 Ale udělovat místa po mé pravici či levici není má věc; ta místa patří těm, jimž jsou připravena."
\v 41 Když to uslyšelo ostatních deset, začali se hněvat na Jakuba a Jana.
\v 42 Ježíš je zavolal k sobě a řekl jim: "Víte, že ti, kdo platí u národů za první, nad nimi panují, a kdo jsou u nich velcí, utlačují je.
\v 43 Ne tak bude mezi vámi; ale kdo se mezi vámi chce stát velkým, buď vaším služebníkem;
\v 44 a kdo chce být mezi vámi první, buď otrokem všech.
\v 45 Vždyť ani Syn člověka nepřišel, aby si dal sloužit, ale aby sloužil a dal svůj život jako výkupné za mnohé."
\v 46 Přišli do Jericha. A když vycházel s učedníky a s velkým zástupem z Jericha, seděl u cesty syn Timaiův, Bartimaios, slepý žebrák.
\v 47 Když uslyšel, že je to Ježíš Nazaretský, dal se do křiku: "Ježíši, Synu Davidův, smiluj se nade mnou!"
\v 48 Mnozí ho napomínali, aby mlčel. On však tím více křičel: "Synu Davidův, smiluj se nade mnou!"
\v 49 Ježíš se zastavil a řekl: "Zavolejte ho!" I zavolali toho slepého a řekli mu: "Vzchop se, vstaň, volá tě!"
\v 50 Odhodil svůj plášť, vyskočil a přišel k Ježíšovi.
\v 51 Ježíš mu řekl: "Co chceš abych pro tebe učinil?" Slepý odpověděl: "Pane, ať vidím!"
\v 52 Ježíš mu řekl: "Jdi, tvá víra tě zachránila." Hned prohlédl a šel tou cestou za ním.

\c 11
\p
\v 1 Když se blížili k Jeruzalému, k Betfage a Betanii u Olivové hory, poslal dva ze svých učedníků
\v 2 a řekl jim: "Jděte do vesnice, která je před vámi, a hned, jak do ní vejdete, naleznete přivázané oslátko, na němž dosud nikdo z lidí neseděl. Odvažte je a přiveďte!
\v 3 A řekne-li vám někdo: 'Co to děláte?', odpovězte: 'Pán je potřebuje a hned je sem zase vrátí.'"
\v 4 Vyšli a na rozcestí nalezli oslátko přivázané venku u dveří. Když je odvazovali,
\v 5 někteří z těch, kteří tam stáli, jim řekli: "Co to děláte, že odvazujete oslátko?"
\v 6 Odpověděli jim tak, jak Ježíš přikázal, a oni je nechali.
\v 7 Oslátko přivedli Ježíšovi, přehodili přes ně své pláště a on se na ně posadil.
\v 8 Mnozí rozprostřeli na cestu své pláště a jiní zelené ratolesti z polí.
\v 9 A ti, kdo šli před ním i za ním, volali: "Hosanna!
\v 10 Požehnaný, který přichází ve jménu Hospodinově, požehnáno buď přicházející království našeho otce Davida. Hosanna na výsostech!"
\v 11 Ježíš vjel do Jeruzaléma a vešel do chrámu. Po všem se rozhlédl, a poněvadž již bylo pozdě večer, odešel s dvanácti do Betanie.
\v 12 Když vyšli druhého dne z Betanie, dostal hlad.
\v 13 Spatřil z dálky fíkovník, který měl listí, a šel se podívat, zda na něm něco nalezne. Když k němu přišel, nenalezl nic, než listí, neboť nebyl čas fíků.
\v 14 I řekl mu: "Ať z tebe již na věky nikdo nejí ovoce!" Učedníci to slyšeli.
\v 15 Přišli do Jeruzaléma. Když vešel do chrámu, začal vyhánět prodavače a kupující v nádvoří, zpřevracel stoly směnárníků a stánky prodavačů holubů;
\v 16 nedovoloval ani to, aby někdo s čímkoliv procházel nádvořím.
\v 17 A učil je: "Což není psáno: 'Můj dům bude zván domem modlitby pro všechny národy'? Vy však jste z něho udělali doupě lupičů."
\v 18 Velekněží a zákoníci to slyšeli a hledali, jak by ho zahubili; báli se ho totiž, protože všechen lid byl nadšen jeho učením.
\v 19 A když nastal večer, vyšel Ježíš s učedníky z města.
\v 20 Ráno, když šli kolem, uviděl ten fíkovník uschlý od kořenů.
\v 21 Petr se rozpomenul a řekl: "Mistře, pohleď, fíkovník, který jsi proklel, uschl."
\v 22 Ježíš jim odpověděl: "Mějte víru v Boha!
\v 23 Amen, pravím vám, že kdo řekne této hoře: 'Zdvihni se a vrhni do moře' - a nebude pochybovat, ale bude věřit, že se stane, co říká, bude to mít.
\v 24 Proto vám pravím: Věřte, že všecko, oč v modlitbě poprosíte, je vám dáno a budete to mít.
\v 25 A kdykoli povstáváte k modlitbě, odpouštějte, co proti druhým máte, aby i váš Otec, který je v nebesích, vám odpustil vaše přestoupení."
\v 26 +Jestliže však vy neodpustíte, ani váš Otec, který je v nebesích, vám neodpustí vaše přestoupení.
\v 27 Znovu přišli do Jeruzaléma. Když procházel chrámem, přišli k němu velekněží, zákoníci a starší
\v 28 a řekli mu: "Jakou mocí to činíš? A kdo ti dal moc, abys to činil?"
\v 29 Ježíš jim řekl: "I já vám položím jednu otázku; odpovězte mně, a já vám povím, jakou mocí to činím!
\v 30 Odkud měl Jan pověření křtít? Z nebe či od lidí? Odpovězte mi!"
\v 31 I dohadovali se mezi sebou: "Řekneme-li 'z nebe', namítne nám: 'Proč jste mu tedy neuvěřili'?
\v 32 Řekneme-li však 'od lidí'?" - to se zase báli zástupu; neboť všichni měli za to, že Jan byl opravdu prorok.
\v 33 Odpověděli tedy Ježíšovi: "Nevíme." A Ježíš jim řekl: "Ani já vám nepovím, jakou mocí to činím."

\c 12
\p
\v 1 Začal k nim mluvit v podobenstvích: "Jeden člověk vysadil vinici, obehnal ji zdí, vykopal nádrž k lisu a vystavěl strážní věž; pak ji pronajal vinařům a odcestoval.
\v 2 V stanovený čas poslal k vinařům služebníka, aby od nich vybral podíl z výnosu vinice.
\v 3 Ale oni ho chytili, zbili a poslali zpět s prázdnou.
\v 4 Opět k nim poslal jiného služebníka. Toho zpolíčkovali a zneuctili.
\v 5 Poslal dalšího, toho zabili; a mnoho jiných - jedny zbili, jiné zabili.
\v 6 Měl ještě jednoho: svého milovaného syna. Toho k nim poslal nakonec a říkal si: 'Na mého syna budou mít přece ohled.'
\v 7 Ale ti vinaři si mezi sebou řekli: 'To je dědic. Pojďme a zabijme ho a dědictví bude naše!'
\v 8 A chytili ho, zabili a vyhodili ven z vinice.
\v 9 Co udělá pán vinice? Přijde, zahubí vinaře a vinici dá jiným.
\v 10 Nečetli jste v Písmu slovo: 'Kámen, který stavitelé zavrhli, stal se kamenem úhelným;
\v 11 Hospodin to učinil a je to podivuhodné v našich očích'?"
\v 12 Nepřátelé se chtěli Ježíše zmocnit, neboť poznali, že to podobenství řekl proti nim, ale báli se lidu. I nechali ho a odešli.
\v 13 Poslali k němu některé z farizeů a herodiánů, aby ho chytili za slovo.
\v 14 Ti šli a řekli: "Mistře, víme, že jsi pravdivý a že se na nikoho neohlížíš; ty přece nebereš ohled na postavení člověka, nýbrž učíš cestě Boží podle pravdy. Je dovoleno dávat daň císaři, nebo ne? Máme dávat, nebo nemáme?"
\v 15 On však prohlédl jejich úskok a řekl jim: "Co mě pokoušíte? Ukažte mi denár!"
\v 16 Když mu jej podali, zeptal se jich: "Čí je tento obraz a nápis?" Odpověděli: "Císařův."
\v 17 Ježíš jim řekl: "Co je císařovo, odevzdejte císaři, a co je Boží, Bohu." Velice se nad tím podivili.
\v 18 A přišli k němu saduceové, kteří říkají, že není vzkříšení, a ptali se ho:
\v 19 "Mistře, Mojžíš nám ustanovil: 'Zemře-li něčí bratr a zanechá manželku bezdětnou, ať se s ní ožení jeho bratr a zplodí svému bratru potomka.'
\v 20 Bylo sedm bratří. Oženil se první a zemřel bez potomka.
\v 21 Jeho manželku si vzal druhý, ale zemřel a také nezanechal potomka. A stejně třetí.
\v 22 A nikdo z těch sedmi nezanechal potomka. Naposledy ze všech zemřela i ta žena.
\v 23 Komu z nich bude patřit, až po vzkříšení vstanou? Všech sedm ji přece mělo za manželku."
\v 24 Ježíš jim řekl: "Mýlíte se, neznáte Písmo ani moc Boží!
\v 25 Když lidé vstanou z mrtvých, nežení se ani nevdávají, ale jsou jako nebeští andělé.
\v 26 A pokud jde o mrtvé, že vstanou, nečetli jste v knize Mojžíšově, ve vyprávění o hořícím keři, jak Bůh Mojžíšovi řekl: 'Já jsem Bůh Abrahamův, Bůh Izákův a Bůh Jákobův'?
\v 27 On přece není Bohem mrtvých, nýbrž Bohem živých. Velmi se mýlíte!"
\v 28 Přistoupil k němu jeden ze zákoníků, který slyšel jejich rozhovor a shledal, že jim dobře odpověděl. Zeptal se ho: "Které přikázání je první ze všech?"
\v 29 Ježíš odpověděl: "První je toto: 'Slyš, Izraeli, Hospodin, Bůh náš, jest jediný pán;
\v 30 miluj Hospodina, Boha svého, z celého svého srdce, z celé své mysli a z celé své síly!'
\v 31 Druhé pak je toto: 'Miluj bližního svého jako sám sebe!' Většího přikázání nad tato dvě není."
\v 32 I řekl mu ten zákoník: "Správně, Mistře, podle pravdy jsi řekl, že jest jediný Bůh a že není jiného kromě něho;
\v 33 a milovati jej z celého srdce, z celého rozumu i z celé síly a milovat bližního jako sám sebe je víc, než přinášet Bohu oběti a dary."
\v 34 Když Ježíš viděl, že moudře odpověděl, řekl mu: "Nejsi daleko od Božího království." Potom se ho již nikdo otázat neodvážil.
\v 35 Když Ježíš učil v chrámu, řekl jim ještě: "Jak mohou zákoníci říkat, že Mesiáš je syn Davidův?
\v 36 Sám David řekl v Duchu svatém: 'Řekl Hospodin mému Pánu: usedni po mé pravici, dokud ti nepoložím nepřátele pod nohy.'
\v 37 Sám David nazývá Mesiáše Pánem, jak tedy může být jeho synem?" Početný zástup mu rád naslouchal.
\v 38 Když učil, řekl: "Varujte se zákoníků, kteří se rádi procházejí v dlouhých řízách, stojí o pozdravy na ulicích,
\v 39 o přední sedadla v synagógách a přední místa na hostinách.
\v 40 Vyjídají domy vdov a dlouho se naoko modlí. Ty postihne tím přísnější soud."
\v 41 Sedl si naproti chrámové pokladnici a díval se, jak do ní lidé vhazují peníze. A mnozí bohatí dávali mnoho.
\v 42 Přišla také jedna chudá vdova a vhodila dvě drobné mince, dohromady čtyrák.
\v 43 Zavolal své učedníky a řekl jim: "Amen, pravím vám, tato chudá vdova dala víc, než všichni ostatní, kteří dávali do pokladnice.
\v 44 Všichni totiž dávali ze svého nadbytku, ona však ze svého nedostatku: dala, co měla, všechno, z čeho měla být živa."

\c 13
\p
\v 1 A když vycházel z chrámu, řekl mu jeden z jeho učedníků: "Pohleď, Mistře, jaké to kameny a jaké stavby!"
\v 2 Ježíš mu řekl: "Obdivuješ ty velké stavby? Nezůstane z nich kámen na kameni, všechno bude rozmetáno."
\v 3 Když seděl na Olivové hoře naproti chrámu a byli sami, zeptali se ho Petr, Jakub, Jan a Ondřej:
\v 4 "Pověz nám, kdy to nastane a jaké bude znamení, až se začne všechno schylovat ke konci!"
\v 5 Ježíš jim odpověděl: "Mějte se na pozoru, aby vás někdo nesvedl.
\v 6 Mnozí přijdou v mém jménu a budou říkat: 'Já jsem to' a svedou mnohé.
\v 7 Až uslyšíte válečný ryk a zvěsti o válkách, nelekejte se! Musí to být, ale ještě nebude konec.
\v 8 Povstane národ proti národu a království proti království, v mnohých krajinách budou zemětřesení, bude hlad. To bude teprve začátek bolestí.
\v 9 Vy sami se mějte na pozoru! Budou vás vydávat soudům, budete biti v synagógách, budete stát před vládci i králi kvůli mně, abyste před nimi vydali svědectví.
\v 10 Ale dříve musí být evangelium kázáno všem národům.
\v 11 Až vás povedou před soud, nemějte předem starost, co budete mluvit; ale co vám bude v té hodině dáno, to mluvte. Nejste to vy, kdo mluví, ale Duch svatý.
\v 12 Vydá na smrt bratr bratra a otec dítě, povstanou děti proti rodičům a připraví je o život.
\v 13 Budou vás všichni nenávidět pro mé jméno; ale kdo vytrvá až do konce, bude spasen.
\v 14 Když pak uvidíte 'znesvěcující ohavnost' stát tam, kde být nemá - kdo čte, rozuměj - tehdy ti, kdo jsou v Judsku, ať uprchnou do hor;
\v 15 kdo je na střeše, ať nesestupuje a nevchází do domu, aby si odtud něco vzal;
\v 16 a kdo je na poli, ať se nevrací domů, aby si vzal plášť.
\v 17 Běda těhotným a kojícím v oněch dnech!
\v 18 Modlete se, aby to nebylo v zimě.
\v 19 S těmi dny přijde takové soužení, jaké nebylo od počátku světa, který stvořil Bůh, až do dneška nikdy nebude.
\v 20 A kdyby Pán nezkrátil ty dny, nebyl by spasen žádný člověk. Ale kvůli svým vyvoleným zkrátí ty dny.
\v 21 A tehdy, řekne-li vám někdo: 'Hle, tu je Mesiáš, hle tam', nevěřte!
\v 22 Vyvstanou lžimesiášové a lžiproroci a budou předvádět znamení a zázraky, aby svedli vyvolené, kdyby to bylo možné.
\v 23 Vy však se mějte na pozoru! Všecko jsem vám řekl předem.
\v 24 Ale v těch dnech po onom soužení zatmí se slunce, a měsíc ztratí svou záři,
\v 25 hvězdy budou padat z nebe a mocnosti, které jsou v nebesích, se zachvějí.
\v 26 A tehdy uzří Syna člověka přicházet v oblacích s velikou mocí a slávou.
\v 27 Tehdy vyšle anděly a shromáždí své vyvolené od čtyř úhlů světa, od nejzazších konců země po nejzazší konec nebe.
\v 28 Od fíkovníku si vezměte poučení: Když už jeho větev raší a vyráží listí, víte, že léto je blízko.
\v 29 Tak i vy, až uvidíte, že se toto děje, vězte, že ten čas je blízko, přede dveřmi.
\v 30 Amen, pravím vám, že nepomine toto pokolení, než se to všecko stane.
\v 31 Nebe a země pominou, ale má slova nepominou.
\v 32 O onom dni či hodině neví nikdo, ani andělé v nebi, ani SYn, jenom Otec.
\v 33 Mějte se na pozoru, neboť nevíte, kdy ten čas přijde.
\v 34 Jako člověk, který je na cestách: než opustil svůj dům, dal každému služebníku odpovědnost za jeho práci a vrátnému nařídil, aby bděl.
\v 35 Bděte tedy, neboť nevíte, kdy pán domu přijde, zda večer, či o půlnoci, nebo za kuropění, nebo ráno;
\v 36 aby vás nenalezl spící, až znenadání přijde.
\v 37 Co vám říkám, říkám všem: Bděte!"

\c 14
\p
\v 1 Bylo dva dny před velikonocemi, svátkem nekvašených chlebů. Velekněží a zákoníci přemýšleli, jak by se Ježíše lstí zmocnili a zabili ho.
\v 2 Říkali: "Jen ne při svátečním shromáždění, aby se lid nevzbouřil."
\v 3 Když byl v Betanii v domě Šimona Malomocného a seděl u stolu, přišla žena, která měla alabastrovou nádobku pravého vzácného oleje z nardu. Rozbila ji a olej vylila na jeho hlavu.
\v 4 Někteří se hněvali: "Nač ta ztráta oleje?
\v 5 Mohl se prodat za víc než tři sta denárů a ty se mohly dát chudým." A osopili se na ni.
\v 6 Ježíš však řekl: "Nechte ji! Proč ji trápíte? Vykonala na mě dobrý skutek.
\v 7 Vždyť chudé máte stále kolem sebe, a kdykoli chcete, můžete jim činit dobře; mne však nemáte stále.
\v 8 Ona učinila, co měla; už napřed pomazala mé tělo k pohřbu.
\v 9 Amen, pravím vám, všude po celém světě, kde bude kázáno evangelium, bude se mluvit na její památku také o tom, co ona učinila."
\v 10 Jidáš Iškariotský, jeden z Dvanácti, odešel k velekněžím, aby jim ho zradil.
\v 11 Ti se zaradovali, když to slyšeli, a slíbili mu peníze. I hledal vhodnou příležitost, jak by jim ho vydal.
\v 12 Prvního dne nekvašených chlebů, když se zabíjel velikonoční beránek, řekli Ježíšovi jeho učedníci: "Kde chceš, abychom ti připravili velikonoční večeři?"
\v 13 Poslal dva ze svých učedníků a řekl jim: "Jděte do města a potká vás člověk, který nese džbán vody. Jděte za ním,
\v 14 a kam vejde, řekněte hospodáři: 'Mistr vzkazuje: Kde je pro mne světnice, v níž bych jedl se svými učedníky velikonočního beránka?'
\v 15 A on vám ukáže velkou horní místnost, zařízenou a připravenou; tam pro nás připravte večeři!"
\v 16 Učedníci šli, a když přišli do města, nalezli všecko, jak jim to řekl; a připravili velikonočního beránka.
\v 17 Večer přišel Ježíš s Dvanácti.
\v 18 A když byli u stolu a jedli, řekl: "Amen, pravím vám, že jeden z vás mě zradí, ten, který se mnou jí."
\v 19 Zarmoutilo je to a začali se ho jeden po druhém ptát: "Snad ne já?"
\v 20 Řekl jim: "Jeden z Dvanácti, který se mnou namáčí chléb v téže míse.
\v 21 Syn člověka odchází, jak je o něm psáno, ale běda tomu, který Syna člověka zrazuje. Pro toho by bylo lépe, kdyby se byl vůbec nenarodil."
\v 22 Když jedli, vzal chléb, požehnal. lámal a dával jim se slovy: "Vezměte, toto jest mé tělo."
\v 23 Pak vzal kalich, vzdal díky, podal jim ho a pili z něho všichni.
\v 24 A řekl jim: "Toto jest má krev, která zpečeťuje smlouvu a prolévá se za mnohé.
\v 25 Amen, pravím vám, že nebudu již píti z plodu vinné révy až do toho dne, kdy budu píti nový kalich v Božím království."
\v 26 Když zazpívali chvalozpěv, šli na Olivovou horu.
\v 27 Ježíš jim řekl: "Všichni ode mne odpadnete, neboť je psáno: 'Budou bít pastýře a ovce se rozprchnou.'
\v 28 Ale po svém vzkříšení vás předejdu do Galileje."
\v 29 Tu mu Petr řekl: "I kdyby všichni odpadli, já ne."
\v 30 Ježíš mu odpověděl: "Amen, pravím tobě, že dnes, této noci, dřív než kohout dvakrát zakokrhá, právě ty mě třikrát zapřeš."
\v 31 On však ještě horlivěji prohlašoval: "I kdybych měl spolu s tebou umřít, nezapřu tě." Tak mluvili všichni.
\v 32 Přišli na místo zvané Getsemane. Ježíš řekl svým učedníkům: "Počkejte tu, než se pomodlím."
\v 33 Pak vzal s sebou Petra, Jakuba a Jana. Přepadla ho hrůza a úzkost.
\v 34 I řekl jim: "Má duše je smutná až k smrti. Zůstaňte zde a bděte!"
\v 35 Poodešel od nich, padl na zem a modlil se, aby ho, je-li možné, minula tato hodina.
\v 36 Řekl: "Abba, Otče, tobě je všecko možné; odejmi ode mne tento kalich, ale ne, co já chci, nýbrž co ty chceš."
\v 37 Přišel k učedníkům a zastihl je v spánku. Řekl Petrovi: "Šimone, ty spíš? Nedokázal jsi jedinou hodinu bdít?
\v 38 Bděte a modlete se, abyste neupadli do pokušení. Váš duch je odhodlán, ale tělo slabé."
\v 39 Znovu odešel a modlil se stejnými slovy.
\v 40 A když se vrátil, zastihl je spící; oči se jim zavíraly a nevěděli, co by mu odpověděli.
\v 41 Přišel potřetí a řekl jim: "Ještě spíte a odpočíváte? Už dost! Přišla hodina, hle, Syn člověka je vydáván do rukou hříšníků.
\v 42 Vstaňte, pojďme! Hle, přibližuje se ten, který mě zrazuje."
\v 43 Ještě ani nedomluvil a přišel Jidáš, jeden z Dvanácti. Velekněží, zákoníci a starší s ním poslali zástup, ozbrojený meči a holemi.
\v 44 Jeho zrádce s nimi domluvil znamení. Řekl jim: "Kterého políbím, ten to je; toho zatkněte a pod dozorem odveďte."
\v 45 Když Jidáš přišel, hned k Ježíšovi přistoupil a řekl: "Mistře!" a políbil ho.
\v 46 Oni pak na něho vztáhli ruce a zmocnili se ho.
\v 47 Tu jeden z těch, kdo stáli kolem, tasil meč, zasáhl veleknězova sluhu a uťal mu ucho.
\v 48 Ale Ježíš jim řekl: "Vyšli jste na mne jako na povstalce s meči a holemi, abyste mě zajali.
\v 49 Denně jsem vás učíval v chrámě a nezmocnili jste se mne. Ale je třeba, aby se naplnila Písma!"
\v 50 Všichni ho opustili a utekli.
\v 51 Šel za ním nějaký mladík, který měl na sobě jen kus plátna přes nahé tělo; toho chytili.
\v 52 On jim však nechal plátno v rukou a utekl.
\v 53 Ježíše odvedli k veleknězi, kde se shromáždili nejvyšší kněží, starší a zákoníci.
\v 54 Petr šel zpovzdálí za Ježíšem až dovnitř do veleknězova dvora; seděl tam spolu se sluhy a ohříval se u ohně.
\v 55 Velekněží a celá rada hledali proti Ježíšovi svědectví, aby ho mohli odsoudit k smrti, ale nenalézali.
\v 56 Mnozí sice proti němu křivě svědčili, ale svědectví se neshodovala.
\v 57 Někteří pak vystoupili a křivě proti němu svědčili:
\v 58 "Slyšeli jsme ho říkat: Já zbořím tento chrám udělaný rukama a ve třech dnech vystavím jiný, ne rukama udělaný."
\v 59 Ale ani jejich svědectví se neshodovala.
\v 60 Tu velekněz vstal, postavil se uprostřed a otázal se Ježíše: "Nic neodpovídáš na to, co tihle proti tobě svědčí?"
\v 61 On však mlčel a nic neodpověděl. Opět se ho velekněz zeptal: "Jsi Mesiáš, Syn Požehnaného?"
\v 62 Ježíš řekl: "Já jsem. A uzříte Syna člověka sedět po pravici Všemohoucího a přicházet s oblaky nebeskými."
\v 63 Tu velekněz roztrhl svá roucha a řekl: "Nač potřebujeme ještě svědky?
\v 64 Slyšeli jste rouhání. Co o tom soudíte?" Oni pak všichni rozhodli, že je hoden smrti.
\v 65 Někteří na něj počali plivat, zakrývali mu obličej, bili ho po hlavě a říkali mu: "Prorokuj!" A sluhové ho tloukli do tváře.
\v 66 Když byl Petr dole v nádvoří, přišla jedna z veleknězových služek,
\v 67 a když uviděla Petra, jak se ohřívá, pohlédla na něj a řekla: "I ty jsi byl s tím Nazaretským Ježíšem!"
\v 68 On však zapřel: "O ničem nevím a vůbec nechápu, co říkáš." A vyšel ven do předního dvora. V tom zakokrhal kohout.
\v 69 Ale služka ho uviděla a zase začala říkat těm, kteří stáli poblíž: "Ten člověk je z nich!"
\v 70 On však opět zapíral. A zakrátko zase ti, kdo stáli kolem, řekli Petrovi: "Jistě jsi z nich, vždyť jsi z Galileje!"
\v 71 On se však začal zaklínat a zapřísahat: "Neznám toho člověka, o němž mluvíte."
\v 72 V tom kohout zakokrhal podruhé. Tu se Petr rozpomněl na slova, která mu Ježíš řekl: "Dřív než kohout dvakrát zakokrhá, třikrát mě zapřeš." A dal se do pláče.

\c 15
\p
\v 1 A hned zrána se poradili velekněží, starší a zákoníci, celá rada; spoutali Ježíše, odvedli jej a vydali Pilátovi.
\v 2 Pilát se ho otázal: "Ty jsi král Židů?" On mu odpověděl: "Ty sám to říkáš."
\v 3 Velekněží na něj mnoho žalovali.
\v 4 Tu se ho Pilát znovu otázal: "Nic neodpovídáš? Pohleď, co všecko na tebe žalují!"
\v 5 Ježíš však už nic neodpověděl, takže se Pilát divil.
\v 6 O svátcích jim propouštíval jednoho vězně, o kterého žádali.
\v 7 Ve vězení byl mezi vzbouřenci, kteří se při vzpouře dopustili vraždy, muž jménem Barabáš.
\v 8 Zástup přišel Piláta požádat o to, v čem jim obvykle vyhověl.
\v 9 Pilát jim na to řekl: "Chcete, abych vám propustil židovského krále?"
\v 10 Věděl totiž, že mu ho velekněží vydali ze zášti.
\v 11 Velekněží však podnítili zástup, ať jim raději propustí Barabáše.
\v 12 Pilát se jich znovu zeptal: "Co tedy mám učinit s tím, kterému říkáte židovský král?"
\v 13 Tu se znovu dali do křiku: "Ukřižuj ho!"
\v 14 Pilát jim řekl: "A čeho se vlastně dopustil?" Oni však ještě víc křičeli: "Ukřižuj ho!"
\v 15 Tu Pilát, aby vyhověl zástupu, propustil jim Barabáše; Ježíše dal zbičovat a vydal ho, aby byl ukřižován.
\v 16 Vojáci ho odvedli do místodržitelského dvora a svolali celou setninu.
\v 17 Navlékli mu purpurový plášť, upletli trnovou korunu, vsadili mu ji na hlavu
\v 18 a začali ho zdravit: "Buď zdráv, židovský králi!"
\v 19 Bili ho po hlavě holí, plivali na něj, klekali na kolena a padali před ním na zem.
\v 20 Když se mu dost naposmívali, svlékli mu purpurový plášť a oblékli ho zase do jeho šatů. Pak ho vyvedli ven, aby ho ukřižovali.
\v 21 Cestou přinutili nějakého Šimona z Kyrény, otce Alexandrova a Rufova, který šel z venkova, aby mu nesl kříž.
\v 22 A přivedli ho na místo zvané Golgota, což v překladu znamená 'Lebka'.
\v 23 Dávali mu víno okořeněné myrhou, on je však nepřijal.
\v 24 Ukřižovali ho a rozdělili si jeho šaty; losovali o ně, co si kdo vezme.
\v 25 Bylo devět hodin, když ho ukřižovali.
\v 26 Jeho provinění oznamoval nápis: "Král Židů."
\v 27 S ním ukřižovali dva povstalce, jednoho po pravici a druhého po levici.
\v 28 ---
\v 29 Kolemjdoucí ho uráželi: potřásali hlavou a říkali: "Ty, který chceš zbořit chrám a ve třech dnech jej postavit,
\v 30 zachraň sám sebe a sestup s kříže!"
\v 31 Podobně se mu mezi sebou posmívali velekněží spolu se zákoníky. Říkali: "Jiné zachránil, sám sebe zachránit nemůže.
\v 32 Ať nyní sestoupí s kříže, ten Mesiáš, král izraelský, abychom to viděli a uvěřili!" Tupili ho i ti, kteří byli ukřižováni spolu s ním.
\v 33 Když bylo poledne, nastala tma po celé zemi až do tří hodin.
\v 34 O třetí hodině zvolal Ježíš mocným hlasem: "Eloi, Eloi, lema sabachtani?", což přeloženo znamená: 'Bože můj, Bože můj, proč jsi mne opustil?'
\v 35 Když to uslyšeli, říkali někteří z těch, kdo stáli okolo: "Hle, volá Eliáše."
\v 36 Kdosi pak odběhl, namočil houbu v octě, nabodl ji na prut a dával mu pít se slovy: "Počkejte, uvidíme, přijde-li ho Eliáš sejmout."
\v 37 Ale Ježíš vydal mocný hlas a skonal.
\v 38 Tu se chrámová opona roztrhla vpůli odshora až dolů.
\v 39 A když uviděl setník, který stál před ním, že takto skonal, řekl: "Ten člověk byl opravdu Syn Boží."
\v 40 Zpovzdálí se dívaly také ženy, mezi nimi Marie z Magdaly, Marie, matka Jakuba mladšího a Josefa, a Salome,
\v 41 které ho provázely a staraly se o něj, když byl v Galileji, a mnohé jiné, které se spolu s ním vydaly do Jeruzaléma.
\v 42 A když už nastal večer - byl totiž den přípravy, předvečer soboty -
\v 43 přišel Josef z Arimatie, vážený člen rady, který také očekával království Boží, dodal si odvahy, vešel k Pilátovi a požádal o Ježíšovo tělo.
\v 44 Pilát se podivil, že Ježíš už zemřel; zavolal setníka a zeptal se ho, je-li už dlouho mrtev.
\v 45 A když mu to setník potvrdil, daroval mrtvé tělo Josefovi.
\v 46 Ten koupil plátno, sňal Ježíše z kříže, zavinul ho do plátna a položil do hrobu, který byl vytesán ve skále, a ke vchodu přivalil kámen.
\v 47 Marie z Magdaly a Marie, matka Josefova, se dívaly, kam byl uložen.

\c 16
\p
\v 1 Když uplynula sobota, Marie z Magdaly, Marie, matka Jakubova, a Salome nakoupily vonné masti, aby ho šly pomazat.
\v 2 Brzy ráno prvního dne po sobotě, sotva vyšlo slunce, šly k hrobu.
\v 3 Říkaly si mezi sebou: "Kdo nám odvalí kámen od vchodu do hrobu?"
\v 4 Ale když vzhlédly, viděly, že kámen je odvalen; a byl velmi veliký.
\v 5 Vstoupily do hrobu a uviděly mládence, který seděl po pravé straně a měl na sobě bílé roucho; i zděsily se.
\v 6 Řekl jim: "Neděste se! Hledáte Ježíše, toho Nazaretského, který byl ukřižován. Byl vzkříšen, není zde. Hle, místo, kam ho položily.
\v 7 Ale jděte, řekněte učedníkům, zvláště Petrovi: 'Jde před vámi do Galileje; tam ho spatříte, jak vám řekl.'"
\v 8 Ženy šly a utíkaly od hrobu, protože na ně padla hrůza a úžas. A nikomu nic neřekly, neboť se bály.
\v 9 Když Ježíš ráno prvního dne po sobotě vstal, zjevil se nejprve Marii z Magdaly, z níž kdysi vyhnal sedm démonů.
\v 10 Ona to šla oznámit těm, kteří bývali s ním a nyní truchlili a plakali.
\v 11 Ti, když uslyšeli, že žije a že se jí ukázal, nevěřili.
\v 12 Potom se zjevil v jiné podobě dvěma z nich cestou, když šli na venkov.
\v 13 Ti to šli oznámit ostatním; ale ani těm nevěřili.
\v 14 Konečně se zjevil samým jedenácti, když byli u stolu; káral jejich nevěru a tvrdost srdce, poněvadž nevěřili těm, kteří ho viděli vzkříšeného.
\v 15 A řekl jim: "Jděte do celého světa a kažte evangelium všemu stvoření.
\v 16 Kdo uvěří a přijme křest, bude spasen; kdo však neuvěří, bude odsouzen.
\v 17 Ty, kdo uvěří, budou provázet tato znamení: Ve jménu mém budou vyhánět démony a mluvit novými jazyky;
\v 18 budou brát hady do ruky, a vypijí-li něco smrtícího, nic se jim nestane; na choré budou vzkládat ruce a uzdraví je."
\v 19 Když jim to Pán řekl, byl vzat vzhůru do nebe a usedl po pravici Boží.
\v 20 Oni pak vyšli, všude kázali; a Pán s nimi působil a jejich slovo potvrzoval znameními.
