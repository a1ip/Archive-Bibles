\id LUK
\ide UTF-8
\sts 1
\h Lukáš


\c 1
\p
\v 1 I když se již mnozí pokusili sepsat vypravování o událostech, které se mezi námi naplnily,
\v 2 jak nám je předali ti, kteří byli od počátku očitými svědky a služebníky slova,
\v 3 rozhodl jsem se také já, když jsem vše znovu důkladně prošel, že ti to v pravém sledu vypíši, vznešený Theofile,
\v 4 abys poznal hodnověrnost toho, v čem jsi byl vyučován.
\v 5 Za dnů judského krále Heroda žil kněz, jménem Zachariáš, z oddílu Abiova; měl manželku z dcer Áronových a ta se jmenovala Alžběta.
\v 6 Oba byli spravedliví před Bohem a žili bezúhonně podle všech Hospodinových příkazů a ustanovení.
\v 7 Neměli však děti, neboť Alžběta byla neplodná a oba byli již pokročilého věku.
\v 8 Když jednou přišla řada na Zachariášův oddíl a on konal před Bohem kněžskou službu,
\v 9 připadlo na něj losem podle kněžského řádu, aby vešel do svatyně Hospodinovy a obětoval kadidlo.
\v 10 Venku se v hodinu oběti modlilo veliké množství lidu.
\v 11 Tu se ukázal anděl Páně stojící po pravé straně oltáře, kde se obětovalo kadidlo.
\v 12 Když ho Zachariáš uviděl, zděsil se a padla na něho bázeň.
\v 13 Anděl mu řekl: "Neboj se, Zachariáši, neboť tvá prosba byla vyslyšena; tvá manželka Alžběta ti porodí syna a dáš mu jméno Jan.
\v 14 Budeš mít radost a veselí a mnozí se budou radovat z jeho narození.
\v 15 Bude veliký před Pánem, víno a opojný nápoj nebude pít, už od mateřského klína bude naplněn Duchem svatým.
\v 16 A mnohé ze synů izraelských obrátí k Pánu, jejich Bohu;
\v 17 sám půjde před ním v duchu a moci Eliášově, aby obrátil srdce otců k synům a vzpurné k moudrosti spravedlivých a připravil Pánu lid pohotový."
\v 18 Zachariáš řekl andělovi: "Podle čeho to poznám? Vždyť já jsem stařec a moje žena pokročilého věku."
\v 19 Anděl mu odpověděl: "Já jsem Gabriel, který stojí před Bohem; byl jsem poslán, abych k tobě promluvil a oznámil ti tuto radostnou zvěst.
\v 20 Hle, oněmíš a nepromluvíš až do dne, kdy se to stane, poněvadž jsi neuvěřil mým slovům, která se svým časem naplní."
\v 21 Lid čekal na Zachariáše a divil se, že tak dlouho prodlévá v chrámě
\v 22 Když vyšel, nemohl k nim promluvit, a tak poznali, že měl v chrámě vidění; dával jim jen znamení a zůstal němý.
\v 23 Jakmile skončily dny jeho služby, odešel domů.
\v 24 Po těch dnech jeho manželka Alžběta počala, ale tajila se po pět měsíců a říkala si:
\v 25 "Toto mi učinil Pán; sklonil se ke mně v těchto dnech, aby mne zbavil mého pohanění mezi lidmi."
\v 26 Když byla Alžběta v šestém měsíci, byl anděl Gabriel poslán od Boha do Galilejského města, které se jmenuje Nazaret,
\v 27 k panně zasnoubené muži jménem Josef, z rodu Davidova; jméno té panny bylo Maria.
\v 28 Přistoupil k ní a řekl: "Buď zdráva, milostí zahrnutá, Pán s tebou."
\v 29 Ona se nad těmi slovy velmi zarazila a uvažovala, co ten pozdrav znamená.
\v 30 Anděl jí řekl: "Neboj se, Maria, vždyť jsi nalezla milost u Boha.
\v 31 Hle, počneš a porodíš syna a dáš mu jméno Ježíš.
\v 32 Ten bude veliký a bude nazván synem Nejvyššího a Pán Bůh mu dá trůn jeho otce Davida.
\v 33 Na věky bude kralovat na rodem Jákobovým a jeho království nebude konce."
\v 34 Maria řekla andělovi: "Jak se to může stát, vždyť nežiji s mužem?"
\v 35 Anděl jí odpověděl: "Sestoupí na tebe Duch svatý a moc Nejvyššího tě zastíní; proto i tvé dítě bude svaté a bude nazváno Syn Boží.
\v 36 Hle, i tvá příbuzná Alžběta počala ve svém stáří syna a již je v šestém měsíci, ač se o ní říkalo, že je neplodná.
\v 37 Neboť 'u Boha není nic nemožného'."
\v 38 Maria řekla: "Hle, jsem služebnice Páně; staň se mi podle tvého slova." Anděl pak od ní odešel.
\v 39 V těch dnech se Maria vydala na cestu a spěchala do hor do města Judova.
\v 40 Vešla do domu Zachariášova a pozdravila Alžbětu.
\v 41 Když Alžběta uslyšela Mariin pozdrav, pohnulo se dítě v jejím těle; byla naplněna Duchem svatým
\v 42 a zvolala velikým hlasem: "Požehnaná jsi nade všechny ženy a požehnaný plod tvého těla.
\v 43 Jak to, že ke mně přichází matka mého Pána?
\v 44 Hle, jakmile se zvuk tvého hlasu dotkl mých uší, pohnulo se radostí dítě v mém těle.
\v 45 A blahoslavená, která uvěřila, že se splní to, co jí bylo řečeno od Pána."
\v 46 Maria řekla: "Duše má velebí Pána
\v 47 a můj duch jásá v Bohu, mém spasiteli,
\v 48 že se sklonil ke své služebnici v jejím ponížení. Hle, od této chvíle budou mne blahoslavit všechna pokolení,
\v 49 že se mnou učinil veliké věci ten, který je mocný. Svaté jest jeho jméno
\v 50 a milosrdenství jeho od pokolení do pokolení k těm, kdo se ho bojí.
\v 51 Prokázal sílu svým ramenem, rozptýlil ty, kdo v srdci smýšlejí pyšně;
\v 52 vladaře svrhl s trůnu a ponížené povýšil,
\v 53 hladové nasytil dobrými věcmi a bohaté poslal pryč s prázdnou.
\v 54 Ujal se svého služebníka Izraele, pamětliv svého milosrdenství,
\v 55 jež slíbil našim otcům, Abrahamovi a jeho potomkům na věky."
\v 56 Maria zůstala s Alžbětou asi tři měsíce a pak se vrátila domů.
\v 57 Alžbětě se naplnil čas a přišla její hodina: narodil se jí syn.
\v 58 A když uslyšeli její sousedé a příbuzní, že jí Pán prokázal tak veliké milosrdenství, radovali se spolu s ní.
\v 59 Osmého dne se sešli k obřízce dítěte a chtěli mu dát jméno po otci Zachariáš.
\v 60 Jeho matka na to řekla: "Nikoli, bude se jmenovat Jan."
\v 61 Řekli jí: "Nikdo z tvého příbuzenstva se tak nejmenuje!"
\v 62 Obrátili se na otce, jaké mu chce dát jméno.
\v 63 On požádal o tabulku a napsal na ni: Jeho jméno je Jan. A všichni se tomu divili.
\v 64 Ihned se uvolnila jeho ústa i jazyk a on mluvil a chválil Boha.
\v 65 Tu padla bázeň na všechny sousedy a všude po judských horách se mluvilo o těch událostech.
\v 66 Všichni, kteří to uslyšeli, uchovávali to v mysli a říkali: "Čím toto dítě bude?" A ruka Hospodinova byla s ním.
\v 67 Jeho otec Zachariáš byl naplněn Duchem svatým a takto prorocky promluvil:
\v 68 "Pochválen buď Hospodin, Bůh Izraele, protože navštívil a vykoupil svůj lid
\v 69 a vzbudil nám mocného spasitele z rodu Davida, svého služebníka,
\v 70 jak mluvil ústy svatých proroků od pradávna;
\v 71 zachránil nás od našich nepřátel a z rukou těch, kteří nás nenávidí,
\v 72 slitoval se nad našimi otci a rozpomenul se na svou svatou smlouvu,
\v 73 na přísahu, kterou učinil našemu otci Abrahamovi, že nám dá,
\v 74 abychom vysvobozeni z rukou nepřátel a prosti strachu
\v 75 jej zbožně a spravedlivě ctili po všechny dny svého života.
\v 76 A ty, synu, budeš nazván prorokem Nejvyššího, neboť půjdeš před Pánem, abys mu připravil cestu
\v 77 a dal jeho lidu poznat spásu v odpuštění hříchů,
\v 78 pro slitování a milosrdenství našeho Boha, jímž nás navštíví Vycházející z výsosti,
\v 79 aby se zjevil těm, kdo jsou ve tmě a stínu smrti, a uvedl naše kroky na cestu pokoje."
\v 80 Chlapec rostl a sílil na duchu; a žil na poušti až do dne, kdy vystoupil před Izrael.

\c 2
\p
\v 1 Stalo se v oněch dnech, že vyšlo nařízení od císaře Augusta, aby byl po celém světě proveden soupis lidu.
\v 2 Tento první majetkový soupis se konal, když Sýrii spravoval Quirinius.
\v 3 Všichni se šli dát zapsat, každý do svého města.
\v 4 Také Josef se vydal z Galileje, města Nazareta, do Judska, do města Davidova, které se nazývá Betlém, poněvadž byl z domu a rodu Davidova,
\v 5 aby se dal zapsat s Marií, která mu byla zasnoubena a čekala dítě.
\v 6 Když tam byli, naplnily se dny a přišla její hodina.
\v 7 I porodila svého prvorozeného syna, zavinula jej do plenek a položila do jeslí, protože se pro ně nenašlo místo pod střechou.
\v 8 A v té krajině byli pastýři pod širým nebem a v noci se střídali v hlídkách u svého stáda.
\v 9 Náhle při nich stál anděl Páně a sláva Páně se rozzářila kolem nich. Zmocnila se jich veliká bázeň.
\v 10 Anděl jim řekl: "Nebojte se, hle, zvěstuji vám velikou radost, která bude pro všechen lid.
\v 11 Dnes se vám narodil Spasitel, Kristus Pán, v městě Davidově.
\v 12 Toto vám bude znamením: Naleznete děťátko v plenkách, položené do jeslí."
\v 13 A hned tu bylo s andělem množství nebeských zástupů a takto chválili Boha:
\v 14 "Sláva na výsosti Bohu a na zemi pokoj mezi lidmi; Bůh v nich má zalíbení."
\v 15 Jakmile andělé od nich odešli do nebe, řekli si pastýři: "Pojďme až do Betléma a podívejme se na to, co se tam stalo, jak nám Pán oznámil."
\v 16 Spěchali tam a nalezli Marii a Josefa i to děťátko položené do jeslí.
\v 17 Když je spatřili, pověděli, co jim bylo řečeno o tom dítěti.
\v 18 Všichni, kdo to slyšeli, užasli nad tím, co pastýři vyprávěli.
\v 19 Ale Marie to všechno v mysli zachovávala a rozvažovala o tom.
\v 20 Pastýři se pak navrátili oslavujíce a chválíce Boha za všechno, co slyšeli a viděli, jak jim to bylo řečeno.
\v 21 Když uplynulo osm dní a nastal čas k obřízce, dali mu jméno Ježíš, které dostal od anděla dříve, než jej matka počala.
\v 22 Když uplynuly dny jejich očišťování podle zákona Mojžíšova, přinesli Ježíše do Jeruzaléma, aby s ním předstoupili před Hospodina -
\v 23 jak je psáno v zákoně Páně: 'vše, co je mužského rodu a otvírá život matky, bude zasvěceno Hospodinu' -
\v 24 a aby podle ustanovení zákona obětovali dvě hrdličky nebo dvě holoubata.
\v 25 V Jeruzalémě žil muž jménem Simeon; byl to člověk spravedlivý a zbožný, očekával potěšení Izraele a Duch svatý byl s ním.
\v 26 Jemu bylo Duchem svatým předpověděno, že neuzří smrti, dokud nespatří Hospodinova Mesiáše.
\v 27 A tehdy veden Duchem přišel do chrámu. Když pak rodiče přinášeli Ježíše, aby splnili, co o dítěti předepisoval Zákon,
\v 28 vzal ho Simeon do náručí a takto chválil Boha:
\v 29 "Nyní propouštíš v pokoji svého služebníka, Pane, podle svého slova,
\v 30 neboť mé oči viděly tvé spasení,
\v 31 které jsi připravil přede všemi národy -
\v 32 světlo, jež bude zjevením pohanům, slávu pro tvůj lid Izrael."
\v 33 Ježíšův otec a matka byli plni údivu nad slovy, která o něm slyšeli.
\v 34 A Simeon jim požehnal a řekl jeho matce Marii: "Hle, on jest dán k pádu i k povstání mnohých v Izraeli a jako znamení, kterému se budou vzpírat
\v 35 - i tvou vlastní duši pronikne meč - aby vyšlo najevo myšlení mnohých srdcí."
\v 36 Žila tu i prorokyně Anna, dcera Fanuelova, z pokolení Ašerova. Byla již pokročilého věku; když se jako dívka provdala, žila se svým mužem sedm let
\v 37 a pak byla vdovou až do svého osmdesátého čtvrtého roku. Nevycházela z chrámu, ale dnem i nocí sloužila Bohu posty i modlitbami.
\v 38 A v tu chvíli k nim přistoupila, chválila Boha a mluvila o tom dítěti všem, kteří očekávali vykoupení Jeruzaléma.
\v 39 Když Josef a Maria vše řádně vykonali podle zákona Páně, vrátili se Galileje do svého města Nazareta.
\v 40 Dítě rostlo v síle a moudrosti a milost Boží byla s ním.
\v 41 Každý rok chodívali jeho rodiče o velikonočních svátcích do Jeruzaléma.
\v 42 Také když my bylo dvanáct let, šli tam, jak bylo o svátcích obyčejem.
\v 43 A když v těch dnech všechno vykonali a vraceli se domů, zůstal chlapec Ježíš v Jeruzalémě, aniž to jeho rodiče věděli.
\v 44 Protože se domnívali, že je někde s ostatními poutníky, ušli den cesty a pak jej hledali mezi svými příbuznými a známými.
\v 45 Když ho nenalezli, vrátili se a hledali ho v Jeruzalémě.
\v 46 Po třech dnech jej nalezli v chrámě, jak sedí mezi učiteli, naslouchá a dává jim otázky.
\v 47 Všichni, kteří ho slyšeli, divili se rozumnosti jeho odpovědí.
\v 48 Když ho rodiče spatřili, užasli a jeho matka mu řekla: "Synu, co jsi nám udělal? Hle, tvůj otec a já jsme tě s úzkostí hledali."
\v 49 On jim řekl: "Jak to, že jste mě hledali? Což jste nevěděli, že musím být tam, kde jde o věc mého Otce?"
\v 50 Ale oni jeho slovu neporozuměli.
\v 51 Pak se s nimi vrátil do Nazareta a poslouchal je. Jeho matka uchovávala to vše ve svém srdci.
\v 52 A Ježíš prospíval na duchu i na těle a byl milý Bohu i lidem.

\c 3
\p
\v 1 V patnáctém roce vlády císaře Tiberia, když Pontius Pilát spravoval Judsko a v galileji vládl Herodes, jeho bratr Filip na území Itureje a Trachonitidy a Lyzanias v Abiléně,
\v 2 za nejvyššího velekněze Annáše a Kaifáše, stalo se slovo Boží k Janovi, synu Zachariášovu, na poušti.
\v 3 I začal Jan procházet celé okolí Jordánu a kázal: "Čiňte pokání a dejte se pokřtít na odpouštění hříchů",
\v 4 jak je psáno v knize slov proroka Izaiáše: 'Hlas volajícího na poušti: Připravte cestu Páně, vyrovnejte mu stezky!
\v 5 Každá propast bude zasypána, hory i pahorky budou srovnány; co je křivé, bude přímé, hrbolaté cesty budou rovné;
\v 6 a každý tvor uzří spasení Boží.'
\v 7 Zástupům, které vycházely, aby se od něho daly pokřtít, Jan říkal: "Plemeno zmijí, kdo vám ukázal, že můžete utéci před nastávajícím hněvem?
\v 8 Neste tedy ovoce, které ukazuje, že činíte pokání, a nezačínejte si říkat: 'Náš otec jest Abraham!' Pravím vám, že Bůh může Abrahamovi stvořit děti z tohoto kamení.
\v 9 Sekera už je na kořeni stromů; a každý strom, který nenese dobré ovoce, bude vyťat a hozen do ohně."
\v 10 Zástupy se Jana ptaly: "Co jen máme dělat?"
\v 11 On jim odpověděl: "Kdo má dvoje oblečení, dej tomu, kdo nemá žádné, a kdo má co k jídlu, udělej také tak."
\v 12 Přišli i celníci, aby se dali pokřtít, a ptali se: "Mistře, co máme dělat?"
\v 13 On jim řekl: "Nevymáhejte víc, než máte nařízeno."
\v 14 Tázali se ho i vojáci: "A co máme dělat my?" Řekl jim: "Nikomu nečiňte násilí, nikoho nevydírejte, spokojte se se svým žoldem."
\v 15 Lidé byli plni očekávání a všichni ve svých myslích uvažovali o Janovi, není-li on snad Mesiáš.
\v 16 Na to Jan všem řekl: "Já vás křtím vodou. Přichází však někdo silnější než jsem já; nejsem ani hoden, abych rozvázal řemínek jeho obuvi; on vás bude křtít Duchem svatým a ohněm.
\v 17 Lopata je v jeho ruce, aby pročistil svůj mlat a pšenici shromáždil do své sýpky; ale plevy spálí ohněm neuhasitelným."
\v 18 A ještě mnohým jiným způsobem napomínal lid a kázal radostnou zvěst.
\v 19 Ale když káral vládce Heroda kvůli Herodiadě, manželce jeho bratra, a za všechno zlé, co činil,
\v 20 Herodes všechno dovršil ještě tím, že dal Jana zavřít do vězení.
\v 21 Když se všechen lid dával křtít a když byl pokřtěn i Ježíš a modlil se, otevřelo se nebe
\v 22 a Duch svatý sestoupil na něj v tělesné podobě jako holubice a z nebe se ozval hlas: "Ty jsi můj milovaný Syn, tebe jsem si vyvolil."
\v 23 Když Ježíš začínal své dílo, bylo mu asi třicet let. Jak se mělo za to, byl syn Josefa, jehož předkové byli: Heli,
\v 24 Mathat, Levi, Melchi, Janai, Josef,
\v 25 Matathias, Amos, Nahum, Esli, Nagai,
\v 26 Mahat, Matathias, Semei, Josech, Joda,
\v 27 Johanan, Resa, Zorobabel, Salathiel, Neri,
\v 28 Melchi, Addi, Kosan, Elamadam, Er,
\v 29 Jesus, Eliezer, Jorim, Mathat, Levi,
\v 30 Simeon, Juda, Josef, Jonam, Eliakim,
\v 31 Melea, Menna, Mattath, Natham, David,
\v 32 Isaj, Obéd, Boaz, Sala, Naason,
\v 33 Amínadab, Admin, Arni, Chesróm, Fares, Juda,
\v 34 Jákob, Izák, Abraham, Tare, Nachor,
\v 35 Seruch, Ragau, Falek, Heber, Sala,
\v 36 Kainan, Arfaxad, Sem, Noé, Lámech,
\v 37 Matusalem, Henoch, Jared, Maleleel, Kainan,
\v 38 Enóš, Šét a Adam, který byl od Boha.

\c 4
\p
\v 1 Plný Ducha svatého vrátil se Ježíš od Jordánu; Duch ho vodil po poušti
\v 2 čtyřicet dní a ďábel ho pokoušel. V těch dnech nic nejedl, a když se skončily, vyhladověl.
\v 3 Ďábel mu řekl: "Jsi-li Syn Boží, řekni tomuto kamení, ať je z něho chléb."
\v 4 Ježíš mu řekl: "Je psáno: Člověk nebude živ jenom chlebem 'ale každým slovem Božím."
\v 5 Pak ho ďábel vyvedl vzhůru, v jediném okamžiku mu ukázal všechna království země
\v 6 a řekl: "Tobě dám všechnu moc i slávu těch království, poněvadž mně je dána, a komu chci, tomu ji dám:
\v 7 Budeš-li se mi klanět, bude to všechno tvé."
\v 8 Ježíš mu odpověděl: "Je psáno: Budeš se klanět Hospodinu, Bohu svému, a jeho jediného uctívat."
\v 9 Pak ho ďábel přivedl do Jeruzaléma, postavil ho na vrcholek chrámu a řekl mu: "Jsi-li Syn Boží, vrhni se odtud dolů;
\v 10 vždyť je psáno 'andělům svým dá o tobě příkaz, aby tě ochránili'
\v 11 a 'na ruce tě vezmou, abys nenarazil nohou svou na kámen'."
\v 12 Ježíš mu odpověděl: "Je psáno: nebudeš pokoušet Hospodina, Boha svého."
\v 13 Když ďábel skončil všechna svá pokušení, odešel od něho až do dané chvíle.
\v 14 Ježíš se vrátil v moci Ducha do Galileje a pověst o něm se rozšířila po celém okolí.
\v 15 Učil v jejich synagógách a všichni ho velmi chválili.
\v 16 Přišel do Nazareta, kde vyrostl. Podle svého obyčeje vešel v sobotní den do synagógy a povstal, aby četl z Písma.
\v 17 Podali mu knihu proroka Izaiáše; otevřel ji a nalezl místo, kde je psáno:
\v 18 'Duch Hospodinův jest nade mnou; proto mne pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým vrácení zraku, abych propustil zdeptané na svobodu,
\v 19 abych vyhlásil léto milosti Hospodinovy.'
\v 20 Pak zavřel knihu, dal ji sluhovi a posadil se; a oči všech v synagóze byly na něj upřeny.
\v 21 Promluvil k nim: "Dnes se splnilo toto Písmo, které jste právě slyšeli."
\v 22 Všichni mu přisvědčovali a divili se slovům milosti, vycházejícím z jeho úst. A říkali: "Což to není syn Josefův?"
\v 23 On jim odpověděl: "Jistě mi řeknete toto přísloví: Lékaři, uzdrav sám sebe! O čem jsme slyšeli, že se dálo v Kafarnaum, učiň i zde,kde jsi doma."
\v 24 Řekl: "Amen, pravím vám, žádný prorok není vítán ve své vlasti.
\v 25 Po pravdě vám říkám: Mnoho vdov bylo v Izraeli za dnů Eliášových, kdy se zavřelo nebe na tři a půl roku a na celou zemi přišel veliký hlad.
\v 26 A k žádné z nich nebyl Eliáš poslán, nýbrž jen k oné vdově do Sarepty v zemi sidonské.
\v 27 A mnoho malomocných bylo v Izraeli za proroka Elizea, a žádný z nich nebyl očištěn, jen syrský Náman."
\v 28 Když to slyšeli, byli všichni v synagóze naplněni hněvem.
\v 29 Vstali, vyhnali ho z města a vedli až na sráz hory, na níž bylo jejich město vystavěno, aby ho svrhli dolů.
\v 30 On však prošel jejich středem a bral se dál.
\v 31 Odešel do galilejského města Kafarnaum a učil je v sobotu.
\v 32 Žasli nad jeho učením, poněvadž jeho slovo mělo moc.
\v 33 V synagóze byl člověk, který byl posedlý nečistým duchem; ten vzkřikl velikým hlasem:
\v 34 "Co je ti do nás, Ježíši Nazaretský? Přišel jsi nás zahubit? Vím kdo jsi. Jsi svatý Boží."
\v 35 Ale Ježíš mu pohrozil: "Umlkni a vyjdi z něho!" Zlý duch jím smýkl doprostřed a vyšel z něho, aniž mu uškodil.
\v 36 Na všechny padl úžas a říkali si navzájem: "Jaké je to slovo, že v moci a síle přikazuje nečistým duchům a oni vyjdou!"
\v 37 A pověst o něm se rozhlásila po všech místech okolní krajiny.
\v 38 Povstal a odešel ze synagógy do Šimonova domu. Šimonova tchyně byla soužena silnou horečkou; i prosili ho za ni.
\v 39 Postavil se nad ní, pohrozil horečce a ta ji opustila. Ihned vstala a obsluhovala je.
\v 40 Když slunce zapadlo, všichni k němu přiváděli své nemocné, kteří trpěli rozličnými neduhy; on vzkládal ruce na každého z nich a uzdravoval je.
\v 41 Z mnohých vycházeli i démoni a křičeli: "Ty jsi Boží Syn!" Hrozil jim a nedovoloval jim mluvit, protože věděli, že je Mesiáš.
\v 42 Když nastal den, vyšel z domu a šel na pusté místo; zástupy ho hledaly. Přišly až k němu a zdržovaly ho, aby od nich neodcházel.
\v 43 Řekl jim: "Také ostatním městům musím zvěstovat Boží království, vždyť k tomu jsem byl poslán."
\v 44 A kázal v judských synagógách.

\c 5
\p
\v 1 Jednou se na něj lidé tlačili, aby slyšeli Boží slovo, a on stál u břehu jezera Genezaretského;
\v 2 tu uviděl, že u břehu jsou dvě lodi. Rybáři z nich vystoupili a vypírali sítě.
\v 3 Vstoupil do jedné z lodí, která patřila Šimonovi, a požádal ho, aby odrazil kousek od břehu. Posadil se a z lodi učil zástupy.
\v 4 Když přestal mluvit, řekl Šimonovi: "Zajeď na hlubinu a spusťte sítě k lovu!"
\v 5 Šimon mu odpověděl: "Mistře, namáhali jsme se celou noc a nic jsme nechytili. Ale na tvé slovo spustím sítě."
\v 6 Když to učinili, zahrnuli veliké množství ryb, až se jim sítě trhaly.
\v 7 Dali znamení svým společníkům na druhé lodi, aby jim přišli na pomoc. Oni přijeli a naplnili rybami obě lodi, že se až potápěly.
\v 8 Když to Šimon Petr uviděl, padl Ježíšovi k nohám a řekl: "Odejdi ode mne, Pane, vždyť já jsem člověk hříšný."
\v 9 Neboť jeho i všechny, kteří s ním byli, pojal úžas nad tím lovem ryb;
\v 10 stejně i Jakuba a Jana, syny Zebedeovy, kteří byli Šimonovými druhy. Ježíš řekl Šimonovi: "Neboj se, od této chvíle budeš lovit lidi."
\v 11 Přirazili s loďmi k zemi, všechno tam nechali a šli za ním.
\v 12 V jednom městě, kam Ježíš přišel, byl muž plný malomocenství. Jakmile Ježíše spatřil, padl tváří k zemi a prosil ho: "Pane, chceš-li, můžeš mě očistit."
\v 13 On vztáhl ruku, dotkl se ho a řekl: "Chci, buď čist." A hned se jeho malomocenství ztratilo.
\v 14 Přikázal mu, aby nikomu nic neříkal: "Ale jdi," pravil, "ukaž se knězi a obětuj za své očištění, co Mojžíš přikázal - jim na svědectví."
\v 15 Zvěst o něm se šířila stále víc a scházely se k němu celé zástupy, aby ho slyšely a byly uzdravovány ze svých nemocí.
\v 16 On však odcházíval na pustá místa a tam se modlil.
\v 17 Jednoho dne učil a kolem seděli farizeové a učitelé Zákona, kteří se sešli ze všech galilejských a judských vesnic i z Jeruzaléma. Moc Páně byla s ním, aby uzdravoval.
\v 18 A hle, muži nesli na nosítkách člověka, který byl ochrnutý, a snažili se ho vnést dovnitř a položit před něj.
\v 19 Když viděli, že ho nepronesou zástupem, vystoupili na střechu, udělali otvor v dlaždicích a spustili ochrnutého i s lůžkem přímo před Ježíše.
\v 20 Když viděl jejich víru, řekl tomu člověku: "Tvé hříchy jsou ti odpuštěny."
\v 21 Zákoníci a farizeové začali uvažovat: "Kdo je ten člověk, že mluví tak rouhavě? Kdo může odpustit hříchy, než sám Bůh?"
\v 22 Ježíš však poznal jejich myšlenky a odpověděl jim: "Jak to, že tak uvažujete?
\v 23 Je snadnější říci 'Jsou ti odpuštěny tvé hříchy', nebo říci 'Vstaň a choď?'
\v 24 Abyste však věděli, že Syn člověka má moc na zemi odpouštět hříchy," řekl ochrnutému: "Pravím ti, vstaň, vezmi své lůžko a jdi domů."
\v 25 A ihned před nimi vstal, vzal to, na čem ležel, šel domů a chválil Boha.
\v 26 Všechny zachvátil úžas a chválili Boha. Byli naplněni bázní a říkali: "Co jsme dnes viděli, je nad naše chápání."
\v 27 Pak vyšel a spatřil celníka jménem Levi, jak sedí v celnici, a řekl mu: Pojď za mnou."
\v 28 Levi nechal všechno, vstal a šel za ním.
\v 29 A ve svém domě mu připravil velikou hostinu. Bylo tam množství celníků a jiných, kteří s ním stolovali.
\v 30 Ale farizeové a jejich zákoníci reptali a řekli jeho učedníkům: "Jak to, že jíte s celníky a hříšníky?"
\v 31 Ježíš jim odpověděl: "Lékaře nepotřebují zdraví, ale nemocní.
\v 32 Nepřišel jsem volat k pokání spravedlivé, ale hříšníky."
\v 33 Oni mu řekli: "Učedníci Janovi se často postí a konají modlitby, stejně tak i učedníci farizeů; tvoji však jedí a pijí."
\v 34 Ježíš jim řekl: "Můžete chtít, aby se hosté na svatbě postili, když je ženich s nimi?
\v 35 Přijdou však dny, kdy od nich bude ženich vzat; potom, v těch dnech, se budou postit."
\v 36 Řekl jim i podobenství: "Nikdo neutrhne kus látky z nového šatu a nezalátá jím starý šat; jinak bude mít díru v novém a ke starému se se záplata z nového nehodí.
\v 37 A nikdo nedává mladé víno do starých měchů; jinak mladé víno roztrhne měchy a vyteče a měchy přijdou nazmar.
\v 38 Nové víno se musí dát do nových měchů.
\v 39 Kdo se napije starého, nechce nové; řekne: 'Staré je lepší.'"

\c 6
\p
\v 1 Jednou v sobotu procházeli obilím a jeho učedníci trhali klasy, mnuli z nich rukama zrní a jedli.
\v 2 Někteří z farizeů řekli: "Jak to, že děláte, co se v sobotu nesmí?"
\v 3 Ježíš jim odpověděl: "Nečetli jste, co udělal David, když měl hlad on a ti, kdo byli s ním?
\v 4 Jak vešel do domu Božího a vzal posvátné chleby, jedl je a dal i těm, kteří ho provázeli? A to byly chleby, které nesmí jíst nikdo, jen kněží."
\v 5 A řekl jim: "Syn člověka je pánem nad sobotou."
\v 6 V jinou sobotu vešel do synagógy a učil. Byl tam člověk, jehož pravá ruka byla odumřelá.
\v 7 Zákoníci a farizeové si na Ježíše dávali pozor, uzdravuje-li v sobotu, aby měli proč ho obžalovat.
\v 8 On však znal jejich myšlenky. Řekl tomu muži s odumřelou rukou: "Vstaň a postav se doprostřed." On se zvedl a postavil se tam.
\v 9 Ježíš jim řekl: "Ptám se vás: Je dovoleno v sobotu činit dobře, či zle, život zachránit, či zahubit?"
\v 10 Rozhlédl se po nich a řekl tomu člověku: "Zvedni tu ruku!" On to učinil a jeho ruka byla zase zdravá.
\v 11 Tu se jich zmocnila zlost a radili se spolu, co by měli s Ježíšem udělat.
\v 12 V těch dnech vyšel na horu k modlitbě; a celou noc se tam modlil k Bohu.
\v 13 Když nastal den, zavolal k sobě své učedníky a vyvolil z nich dvanáct, které také nazval apoštoly:
\v 14 Šimona, kterému dal jméno Petr, jeho bratra Ondřeje, Jakuba, Jana, Filipa, Bartoloměje,
\v 15 Matouše, Tomáše, Jakuba Alfeova, Šimona zvaného Zélóta,
\v 16 Judu Jakubova a Jidáše Iškariotského, který se pak stal zrádcem.
\v 17 Sešel s nimi dolů a na rovině zůstal stát; a s ním veliký zástup lidu z celého Judska i z Jeruzaléma, z pobřeží týrského i sidonského;
\v 18 ti všichni přišli, aby ho slyšeli a byli uzdraveni ze svých nemocí. Uzdravovali se i ti, kteří byli sužováni nečistými duchy.
\v 19 A každý ze zástupu se ho snažil dotknout, poněvadž z něho vycházela moc a uzdravovala všechny.
\v 20 Ježíš pohlédl na učedníky a řekl: "Blaze vám, chudí, neboť vaše je království Boží.
\v 21 Blaze vám, kdo nyní hladovíte, neboť budete nasyceni. Blaze vám, kdo nyní pláčete, neboť se budete smát.
\v 22 Blaze vám, když vás lidé budou nenávidět a když vás vyloučí, potupí a vymaží vaše jméno jako proklaté pro Syna člověka.
\v 23 Veselte se v ten den a jásejte radostí; hle, máte hojnou odměnu v nebi. Vždyť právě tak jednali jejich otcové s proroky.
\v 24 ALe běda vám, bohatým, vždyť vám se už potěšení dostalo.
\v 25 Běda vám, kdo jste nyní nasyceni, neboť budete hladovět. Běda, kdo se nyní smějete, neboť budete plakat a naříkat.
\v 26 Běda, když vás budou všichni lidé chválit; vždyť stejně se chovali jejich otcové k falešným prorokům.
\v 27 Ale vám, kteří mě slyšíte, pravím: Milujte své nepřátele. Dobře čiňte těm, kteří vás nenávidí.
\v 28 Žehnejte těm, kteří vás proklínají, modlete se za ty, kteří vám ubližují.
\v 29 Tomu, kdo tě udeří do tváře, nastav i druhou, a bude-li ti brát plášť, nech mu i košili!
\v 30 Každému, kdo tě prosí, dávej, a co ti někdo vezme, nepožaduj zpět.
\v 31 Jak chcete, aby lidé jednali s vámi, jednejte i vy s nimi.
\v 32 Jestliže milujete jen ty, kdo vás milují, můžete za to očekávat Boží uznání? Vždyť i hříšníci milují ty, kdo je milují.
\v 33 Činíte-li dobře těm, kdo vám dobře činí, můžete za to očekávat Boží uznání? Vždyť totéž činí i hříšníci.
\v 34 Půjčujete-li těm, u nichž je naděje, že vám to vrátí, můžete za to očekávat Boží uznání? Vždyť i hříšníci půjčují hříšníkům, aby to zase dostali nazpátek.
\v 35 Ale milujte své nepřátele; čiňte dobře, půjčujte a nic nečekejte zpět. A vaše odměna bude hojná: budete syny Nejvyššího, neboť on je dobrý k nevděčným i zlým.
\v 36 Buďte milosrdní, jako je milosrdný váš Otec.
\v 37 Nesuďte a nebudete souzeni; nezavrhujte, a nebudete zavrženi; odpouštějte a bude vám odpuštěno.
\v 38 Dávejte a bude vám dáno; dobrá míra, natlačená, natřesená, vrchovatá vám bude dána do klína. Neboť jakou měrou měříte, takovou Bůh naměří vám."
\v 39 Řekl jim také podobenství: "Může vést slepý slepého? Nepadnou oba do jámy?
\v 40 Žák není nad učitele. Je-li zcela vyučen, bude jako jeho učitel.
\v 41 Jak to, že vidíš třísku v oku svého bratra, ale trám ve vlastním oku nepozoruješ?
\v 42 Jak můžeš říci svému bratru: 'Bratře, dovol, ať ti vyjmu třísku, kterou máš v oku', a sám ve svém oku trám nevidíš? Pokrytče, nejprve vyjmi trám ze svého oka, a pak teprve prohlédneš, abys mohl vyjmout třísku z oka svého bratra.
\v 43 Dobrý strom nedává špatné ovoce a špatný strom nedává dobré ovoce.
\v 44 Každý strom se pozná po svém ovoci. Vždyť z trní nesklízejí fíky a z hloží hrozny.
\v 45 Dobrý člověk z dobrého pokladu svého srdce vydává dobré a zlý ze zlého vydává zlé. Jeho ústa mluví, čím srdce přetéká.
\v 46 Proč mne oslovujete 'Pane, Pane', a nečiníte, co říkám?
\v 47 Víte, komu se podobá ten, kdo slyší tato má slova a plní je?
\v 48 Je jako člověk, který stavěl dům: kopal, hloubil, až položil základy na skálu. Když přišla povodeň, přivalil se proud na ten dům, ale nemohl jím pohnout, protože byl dobře postaven.
\v 49 Kdo však uslyšel má slova a nejednal podle nich, je jako člověk, který vystavěl dům na zemi bez základů. Když se na něj proud přivalil, hned se zřítil; a zkáza toho domu byla veliká."

\c 7
\p
\v 1 Když to všechno svým posluchačům pověděl, odešel do Kafarnaum.
\v 2 Tam měl jeden setník otroka, na němž mu velmi záleželo; ten byl na smrt nemocen.
\v 3 Když setník uslyšel o Ježíšovi, poslal k němu židovské starší a žádal ho, aby přišel a zachránil život jeho otroka.
\v 4 Ti přišli k Ježíšovi a snažně ho prosili: "Je hoden, abys mu to udělal;
\v 5 neboť miluje náš národ, i synagógu nám vystavěl."
\v 6 Ježíš šel s nimi. A když už byl nedaleko jeho domu, poslal setník své přátele se vzkazem: "Pane, neobtěžuj se; vždyť nejsem hoden, abys vstoupil pod mou střechu.
\v 7 Proto jsem se ani neodvážil k tobě přijít. Ale dej rozkaz, a můj sluha bude zdráv.
\v 8 Vždyť i já podléhám rozkazům a vojákům rozkazuji; řeknu-li některému 'jdi', pak jde; jinému 'pojď sem', pak přijde; a svému otroku 'udělej to', pak to udělá."
\v 9 Když to Ježíš uslyšel, podivil se, obrátil se k zástupu, který ho následoval, a řekl: "Pravím vám, že tak velikou víru jsem nenalezl ani v Izraeli."
\v 10 Když se poslové navrátili do setníkova domu, nalezli toho otroka zdravého.
\v 11 Hned nato odešel do města, které se nazývalo Naim. S ním šli jeho učedníci veliký zástup lidí.
\v 12 Když se blížili k městské bráně, hle, vynášeli mrtvého; byl to jediný syn své matky a ta byla vdova. Velký zástup z města ji doprovázel.
\v 13 Když ji Pán uviděl, bylo mu jí líto a řekl jí: "Neplač!"
\v 14 Přistoupil k márám a dotkl se jich; ti kteří je nesli, se zastavili. Řekl: "Chlapče, pravím ti, vstaň!"
\v 15 Mrtvý se posadil a začal mluvit; Ježíš ho vrátil jeho matce.
\v 16 Všech se zmocnila bázeň, oslavovali Boha a říkali: "Veliký prorok povstal mezi námi" a "Bůh navštívil svůj lid".
\v 17 A tato zvěst se rozšířila o něm po celém Judsku a po celém okolí.
\v 18 O tom všem se dověděl Jan od svých učedníků. Zavolal si dva z nich
\v 19 a poslal je k Ježíšovi s otázkou: "Jsi ten, který má přijít, nebo máme čekat jiného?"
\v 20 Ti muži k němu přišli a řekli: "Poslal nás Jan Křtitel a ptá se: Jsi ten, který má přijít, nebo máme čekat jiného?"
\v 21 A v tu hodinu uzdravil Ježíš mnoho lidí z nemocí, utrpení a z moci zlých duchů a mnohým slepým daroval zrak.
\v 22 Odpověděl jim: "Jděte, zvěstujte Janovi, co jste viděli a slyšeli: Slepí vidí, chromí chodí, malomocní jsou očišťováni, hluší slyší, mrtví vstávají, chudým se zvěstuje evangelium.
\v 23 A blaze tomu, kdo se nade mnou neuráží."
\v 24 Když pak Janovi poslové odešli, začal Ježíš o něm mluvit zástupům: "Na co jste vyšli se na poušť podívat? Na rákos, kterým kývá vítr?
\v 25 Nebo co jste vyšli shlédnout? Člověka oblečeného do drahých šatů? Ti, kdo mají skvělý šat a žijí v přepychu, jsou v královských palácích.
\v 26 Nebo co jste vyšli shlédnout? Proroka? Ano, pravím vám, a víc než proroka.
\v 27 To je ten, o němž je psáno: 'Hle, já posílám posla před tvou tváří, aby ti připravil cestu.'
\v 28 Pravím vám, mezi těmi, kdo se narodili z ženy, nikdo není větší než Jan; avšak i ten nejmenší v království Božím jest větší, nežli on.
\v 29 A všechen lid, který ho slyšel, i celníci dali Bohu za pravdu tím, že přijali Janův křest.
\v 30 Ale farizeové a zákoníci zavrhli úmysl, který Bůh s nimi měl, když se nedali pokřtít od Jana.
\v 31 Čemu tedy připodobním lidi tohoto pokolení? Komu se podobají?
\v 32 Jsou jako děti, které sedí na tržišti a pokřikují na sebe: 'Hráli jsme vám, a vy jste netancovali; naříkali jsem, a vy jste neplakali,'
\v 33 Přišel Jan Křtitel, nejedl chléb a nepil víno - říkáte: 'Je posedlý.'
\v 34 Přišel Syn člověka, jí a pije - říkáte: 'Hle, milovník hodů a pitek, přítel celníků a hříšníků!'
\v 35 Ale moudrost je ospravedlněna u všech svých dětí."
\v 36 Jeden z farizeů pozval Ježíše k jídlu. Vešel tedy do domu toho farizea a posadil se ke stolu.
\v 37 V tom městě byla žena hříšnice. Jakmile se dověděla, že Ježíš je u stolu v domě farizeově, přišla s alabastrovou nádobkou vzácného oleje,
\v 38 s pláčem přistoupila zezadu k jeho nohám, začala mu je smáčet slzami a otírat svými vlasy, líbala je a mazala vzácným olejem.
\v 39 Když to spatřil farizeus, který ho pozval, řekl si v duchu: "Kdyby to byl prorok, musel by poznat, co to je za ženu, která se ho dotýká, že je to hříšnice."
\v 40 Ježíš mu na to řekl: "Šimone, chci ti něco povědět." On řekl: "Pověz, Mistře!" -
\v 41 "Jeden věřitel měl dva dlužníky. První byl dlužen pět set denárů, druhý padesát.
\v 42 Když neměli čím splatit dluh, odpustil oběma. Který z nich ho bude mít raději?"
\v 43 Šimon mu odpověděl: "Mám za to, že ten, kterému odpustil víc." Řekl mu: "Správně jsi usoudil!"
\v 44 Pak se obrátil k ženě a řekl Šimonovi: "Pohleď na tu ženu! Vešel jsem do tvého domu, ale vodu na nohy jsi mi nepodal, ona však skropila mé nohy slzami a otřela je svými vlasy.
\v 45 Nepolíbil jsi mne, ale ona od té chvíle, co jsem vešel, nepřestala líbat mé nohy.
\v 46 Nepomazal jsi mou hlavu olejem, ona však vzácným olejem pomazala mé nohy.
\v 47 Proto ti pravím: Její mnohé hříchy jsou jí odpuštěny, protože projevila velikou lásku. Komu se málo odpouští, málo miluje."
\v 48 Řekl jí: "Jsou ti odpuštěny hříchy."
\v 49 Ti, kteří s ním byli u stolu, si začali říkat: "Kdo to jen je, že dokonce odpouští hříchy?"
\v 50 A řekl ženě: "Tvá víra tě zachránila, jdi v pokoji!"

\c 8
\p
\v 1 Potom Ježíš porocházel městy a vesnicemi a přinášel radostnou zvěst o Božím království; bylo s ním dvanáct učedníků
\v 2 a některé ženy uzdravené od zlých duchů a nemocí: Marie, zvaná Magdalská, z níž vyhnal sedm démonů,
\v 3 Jana, žena Herodova správce Chuzy, Zuzana a mnohé jiné, které se o ně ze svých prostředků staraly.
\v 4 Lidé se k němu scházeli ve velkých zástupech a přicházeli z mnoha měst. Mluvil k nim v podobenství:
\v 5 "Vyšel rozsévač rozsívat semeno. Když rozsíval, padlo některé zrno podél cesty, bylo pošlapáno a ptáci je sezobali.
\v 6 Jiné padlo na skálu, vzešlo a uschlo, protože nemělo vláhu.
\v 7 Jiné padlo doprostřed trní; trní rostlo a udusilo je.
\v 8 A jiné padlo do země dobré, vzrostlo a přineslo stonásobný užitek." To řekl a zvolal: "Kdo má uši k slyšení, slyš!"
\v 9 Jeho učedníci se ho ptali, co to podobenství má znamenat.
\v 10 On řekl: "Vám je dáno znát tajemství Božího království, ostatním však jen v podobenstvích, aby hledíce neviděli a slyšíce nechápali.
\v 11 Toto podobenství znamená: Semenem je Boží slovo.
\v 12 Podél cesty - to jsou ti, kteří uslyší, ale pak přichází ďábel a bere slovo z jejich srdcí, aby neuvěřili a nebyli zachráněni.
\v 13 Na skále - to jsou ti, kteří s radostí přijímají slovo, když je uslyšeli; protože v nich však nezakořenilo, věří jen nějaký čas a v čas pokušení odpadají.
\v 14 Semeno padlé do trní jsou ti, kteří uslyší, ale potom je starosti, majetek a rozkoše života dusí, takže nepřinesou úrodu.
\v 15 Semeno v dobré zemi jsou ti, kteří uslyší slovo, zachovávají je v dobrém a upřímném srdci a s vytrvalostí přinášejí úrodu.
\v 16 Nikdo přece nerozsvítí světlo a nepřikryje nádobu ani je nedá pod postel, ale dá je na svícen, aby ti, kdo vcházejí, viděli světlo.
\v 17 Nic není skrytého, co jednou nebude zjeveno, a nic utajeného, co by se nepoznalo a nevyšlo najevo.
\v 18 Dávejte tedy pozor, jak slyšíte: Neboť kdo má, tomu bude dáno, a kdo nemá, tomu bude odňato i to, co myslí, že má."
\v 19 Přišla za ním jeho matka a bratři, ale nemohli se k němu dostat pro zástup.
\v 20 Lidé mu oznámili: "Tvoje matka a bratři stojí venku a chtějí se s tebou setkat."
\v 21 On jim odpověděl: "Má matka a moji bratři jsou ti, kdo slyší slovo Boží a podle toho jednají."
\v 22 Jednoho dne vstoupil on i jeho učedníci na loď; řekl jim: "Přeplavme se na druhý břeh jezera." Když odrazili od břehu
\v 23 a plavili se, usnul. Tu se snesla na jezero bouře s vichřicí, takže nabírali vodu a byli ve velkém nebezpečí.
\v 24 Přistoupili a probudili ho se slovy: "Mistře, Mistře, zahyneme!" On vstal, pohrozil větru a valícím se vlnám; i ustaly a bylo ticho.
\v 25 Řekl jim: "Kde je vaše víra?" Oni se zděsili a užasli. Říkali mezi sebou: "Kdo to jen je, že rozkazuje i větru a vodám a poslouchají ho?"
\v 26 Přeplavili se do krajiny gerasenské, která leží proti Galileji.
\v 27 Když vystoupil na břeh, vyšel proti němu jakýsi muž z toho města, který byl posedlý démony a už dlouhou dobu nenosil oděv a nebydlel v domě, nýbrž v hrobech.
\v 28 Když spatřil Ježíše, vykřikl, padl před ním na zem a hlasitě zvolal: "Co je ti po mně, Ježíši, Synu Boha nejvyššího? Žádám tě, abys mne netrápil."
\v 29 Ježíš totiž nečistému duchu přikazoval, aby z toho člověka vyšel. Neboť ho velice často zachvacoval; tehdy ho poutali řetězy a okovy a hlídali, ale on pouta vždy přerval a byl démonem hnán do pustých míst.
\v 30 Ježíš se ho zeptal: "Jaké je tvé jméno?" Odpověděl: "Legie", protože do něho vešlo mnoho zlých duchů.
\v 31 A prosili Ježíše, jen aby jim nepřikazoval odejít do pekelné propasti.
\v 32 Bylo tam veliké stádo vepřů, které se páslo na svahu hory. Démoni ho prosili, aby jim dovolil do nich vejít; on jim to dovolil.
\v 33 Tu vyšli z toho člověka, vešli do vepřů, a stádo se hnalo po příkré srázu do jezera a utopilo se.
\v 34 Když pasáci viděli, co se stalo, utekli a donesli o tom zprávu do města i do vesnic.
\v 35 Lidé se šli podívat, co se stalo; přišli k Ježíšovi a nalezli toho člověka, z něhož vyšli démoni, jak sedí u Ježíšových nohou oblečen a chová se rozumně. A zděsili se.
\v 36 Ti, kteří viděli, jak byl ten posedlý vysvobozen, jim o tom pověděli.
\v 37 A všichni obyvatelé gerasenské krajiny prosili Ježíše, aby od nich odešel, poněvadž se jich zmocnila veliká bázeň. Vstoupil tedy na loď, aby se vrátil.
\v 38 Ale ten muž, z něhož vyšli démoni, ho prosil, aby směl být s ním; on ho však poslal zpět a řekl mu:
\v 39 "Vrať se domů a vypravuj, jak veliké věci ti učinil Bůh." I odešel a zvěstoval po celém městě, jak veliké věci mu učinil Ježíš.
\v 40 Když se Ježíš vracel, zástup ho přivítal, protože na něj už všichni čekali.
\v 41 Tu k němu přišel muž, který se jmenoval Jairos; byl to představený synagógy. Padl Ježíšovi k nohám a úpěnlivě ho prosil, aby přišel do jeho domu,
\v 42 protože měl jedinou dceru, asi dvanáctiletou, a ta umírala. Když tam Ježíš šel, zástupy ho velmi tísnily.
\v 43 A byla tam žena, která měla dvanáct let krvácení a nikdo ji nemohl uzdravit.
\v 44 Přišla zezadu a dotkla se třásní jeho šatu, a hned jí krvácení přestalo.
\v 45 Ježíš řekl: "Kdo se mne to dotkl?" Když všichni zapírali, řekl Petr a ti, kdo byli s ním: "Mistře, kolem tebe jsou zástupy a tlačí se na tebe!"
\v 46 Ale Ježíš řekl: "Někdo se mne dotkl. Já jsem poznal, že ze mne vyšla síla."
\v 47 Když žena viděla, že se to neutají, přišla chvějíc se, padla mu k nohám a přede všemi lidmi vypověděla, proč se ho dotkla a jak hned byla uzdravena.
\v 48 On jí řekl: "Dcero, tvá víra tě zachránila, jdi v pokoji."
\v 49 Když ještě mluvil, přišel kdosi z domu představeného synagógy a řekl: "Tvá dcera je mrtva, už Mistra neobtěžuj."
\v 50 Ježíš to uslyšel a řekl: "Neboj se, jen věř a bude zachráněna."
\v 51 Když přišel k němu do domu, nedovolil, aby s ním někdo šel dovnitř, jen Petr, Jan a Jakub s otcem té dívky i s její matkou.
\v 52 Všichni nad mrtvou plakali a naříkali. On řekl: "Neplačte. Nezemřela, ale spí."
\v 53 Posmívali se mu, protože věděli, že zemřela.
\v 54 On však ji vzal za ruku a zvolal: "Dcerko, vstaň!"
\v 55 Tu se jí život vrátil a hned vstala. Nařídil, aby jí dali něco k jídlu.
\v 56 Jejích rodičů se zmocnil úžas. On jim však přikázal, aby nikomu neříkali, co se stalo.

\c 9
\p
\v 1 Ježíš svolal svých Dvanáct a dal jim sílu a moc vyhánět všechny démony a léčit nemoci.
\v 2 Poslal je zvěstovat Boží království a uzdravovat.
\v 3 A řekl jim: "Nic si neberte na cestu, ani hůl ani mošnu ani chléb ani peníze ani dvoje šaty.
\v 4 Když přijdete do některého domu, tam zůstávejte a odtud vycházejte.
\v 5 A když vás někde nepřijmou, odejděte z onoho města a setřeste prach se svých nohou na svědectví proti nim.
\v 6 Vydali se na cestu, chodili od vesnice k vesnici, přinášeli všude radostnou zvěst a uzdravovali.
\v 7 Tetrarcha Herodes slyšel o všem, co se dálo, ale nevěděl, co si má myslit, poněvadž někteří říkali, že Jan vstal z mrtvých,
\v 8 jiní, že se zjevil Eliáš, a jiní zase, že vstal jeden z dávných proroků.
\v 9 Herodes řekl: "Jana jsem přece dal stít. Kdo to tedy je, že o něm slyším takové věci?" A přál si ho vidět.
\v 10 Když se apoštolové navrátili, vypravovali Ježíšovi, co všechno činili. Vzal je s sebou a odešli sami do města Betsaidy.
\v 11 Když to zástupy zpozorovaly, šly za ním; on je přijal, mluvil jim o Božím království a uzdravoval ty, kteří to potřebovali.
\v 12 Schylovalo se k večeru. Tu k němu přistoupilo dvanáct učedníků a řekli: "Propusť zástup, ať jdou do okolních vesnic a dvorů opatřit si nocleh a něco k jídlu, protože jsme zde na pustém místě."
\v 13 On jim řekl: "Dejte jim jíst vy!" Řekli mu: "Nemáme víc než pět chlebů a dvě ryby; nebo snad máme jít a nakoupit pokrm pro všechen tento lid?"
\v 14 Bylo tam asi pět tisíc mužů. Řekl svým učedníkům: "Usaďte je ve skupinách asi po padesáti."
\v 15 Učinili to a rozsadili je všechny.
\v 16 Potom vzal těch pět chlebů a dvě ryby, vzhlédl k nebi, vzdal díky, lámal a dával učedníkům, aby je předložili zástupu.
\v 17 A najedli a nasytili se všichni. A sebralo se zbylých nalámaných chlebů dvanáct košů.
\v 18 Když se o samotě modlil a byli s ním jeho učedníci, otázal se jich: "Za koho mne zástupy pokládají?"
\v 19 Oni mu odpověděli: "Za Jana Křtitele, jiní za Eliáše a někteří myslí, že vstal jeden z dávných proroků."
\v 20 Řekl jim: "A za koho mne pokládáte vy?" Petr mu odpověděl: "Za Božího Mesiáše."
\v 21 On jim však důrazně přikázal, aby to nikomu neříkali, a pravil jim:
\v 22 "Syn člověka musí mnoho trpět, být zavržen od starších, velekněží i zákoníků, být zabit a třetího dne vzkříšen."
\v 23 Všem pak řekl: "Kdo chce jít za mnou, zapři sám sebe, nes každého dne svůj kříž a následuj mne.
\v 24 Neboť kdo by chtěl zachránit svůj život, ten o něj přijde; kdo však přijde o život pro mne, zachrání jej.
\v 25 Jaký prospěch má člověk, který získá celý svět, ale sám sebe ztratí nebo zmaří?
\v 26 Kdo se stydí za mne a za má slova, za toho se bude stydět Syn člověka, až přijde v slávě své i Otcově a svatých andělů.
\v 27 Říkám vám po pravdě: Někteří z těch, kdo tu stojí, neokusí smrti, dokud nespatří království Boží."
\v 28 Za týden po této rozmluvě vzal Ježíš s sebou Petra, Jana a Jakuba a vystoupil na horu, aby se modlil.
\v 29 A když se modlil, nabyla jeho tvář nového vzhledu a jeho roucho bělostně zářilo.
\v 30 A hle, rozmlouvali s ním dva muži - byli to Mojžíš a Eliáš;
\v 31 zjevili se v slávě a mluvili o cestě, kterou měl dokonat v Jeruzalémě.
\v 32 Petra a jeho druhy obestřel těžký spánek. Když se probrali, spatřili jeho slávu i ty dva muže, kteří byli s ním.
\v 33 V tom se ti muži začali od něho vzdalovat; Petr mu řekl: "Mistře, je dobré, že jsme zde; udělejme tři stany, jeden tobě, jeden Mojžíšovi a jeden Eliášovi." Nevěděl, co mluví.
\v 34 Než to dopověděl, přišel oblak a zastínil je. Když se ocitli v oblaku, zmocnila se jich bázeň.
\v 35 A z oblaku se ozval hlas: "Toto jest můj vyvolený Syn, toho poslouchejte."
\v 36 Když se hlas ozval, byl už Ježíš sám. Oni umlkli a nikomu tehdy neřekli nic o tom, co viděli.
\v 37 Když příštího dne sestoupili s hory, vyšel mu vstříc veliký zástup.
\v 38 A hle, jakýsi muž ze zástupu volal: "Mistře, prosím tě, ujmi se mého syna, vždyť je to mé jediné dítě;
\v 39 hle, zachvacuje ho duch, takže znenadání vykřikuje, a lomcuje jím, až má pěnu kolem úst; jen stěží od něho odchází a tak ho moří.
\v 40 Prosil jsem už tvé učedníky, aby ho vyhnali, ale nemohli."
\v 41 Ježíš odpověděl: "Pokolení nevěřící a zvrácené, jak dlouho ještě mám být s vámi a snášet vás? Přiveď sem svého syna!"
\v 42 Ještě než k němu přišel, démon ho povalil a zkroutil v křeči. Ježíš pohrozil nečistému duchu, uzdravil chlapce a vrátil jej otci.
\v 43 Všichni užasli nad velikou Boží mocí. Když se všichni divili, co všechno učinil, řekl svým učedníkům:
\v 44 "Slyšte a dobře si pamatujte tato slova: Syn člověka bude vydán do rukou lidí."
\v 45 Oni však tomu slovu nerozuměli a jeho smysl jim zůstával skryt; proto nechápali, ale báli se ho na to slovo zeptat.
\v 46 Přišlo jim na mysl, kdo z nich je asi největší.
\v 47 Když Ježíš poznal, čím se obírají, vzal dítě, postavil je vedle sebe
\v 48 a řekl jim: "Kdo přijme takové dítě ve jménu mém, přijímá mne; a kdo přijme mne, přijme toho, který mne poslal. Kdo je nejmenší mezi všemi vámi, ten je veliký."
\v 49 Jan mu na to řekl: "Mistře, viděli jsme kohosi, jak v tvém jménu vyhání démony, a bránili jsme mu, protože tě nenásleduje jako my."
\v 50 Ježíš mu řekl: "Nebraňte mu! Kdo není proti vám, je pro vás."
\v 51 Když se naplňovaly dny, kdy měl být vzat vzhůru, upjal svou mysl k cestě do Jeruzaléma
\v 52 a poslal před sebou posly. Vydali se na cestu a přišli do jedné samařské vesnice, aby pro něho vše připravili.
\v 53 Ale tam je nepřijali, protože jeho tvář byla obrácena k Jeruzalému.
\v 54 Když to uviděli učedníci Jakub a Jan, řekli: "Pane, máme přivolat oheň s nebe, aby je zahubil, jako to učinil Eliáš?"
\v 55 Obrátil se a pokáral je: "Nevíte, jakého jste ducha.
\v 56 Syn člověka nepřišel lidi zahubit, ale zachránit." A šli do jiné vesnice.
\v 57 Když se ubírali cestou, řekl mu kdosi: "Budu tě následovat, kamkoli půjdeš."
\v 58 Ale Ježíš mu odpověděl: "Lišky mají doupata a ptáci hnízda, ale Syn člověka nemá, kam by hlavu složil."
\v 59 Jinému řekl: "Následuj mne!" On odpověděl: "Dovol mi Pane, abych šel napřed pochovat svého otce."
\v 60 Řekl mu: "Nech mrtvé, ať pochovávají své mrtvé. Ale ty jdi a všude zvěstuj království Boží."
\v 61 A jiný mu řekl: "Budu tě následovat, Pane. Ale napřed mi dovol, abych se rozloučil se svou rodinou."
\v 62 Ježíš mu řekl: "Kdo položí ruku na pluh a ohlíží se zpět, není způsobilý pro království Boží."

\c 10
\p
\v 1 Potom určil Pán ještě sedmdesát jiných a poslal je před sebou po dvou do každého města i místa, kam měl sám jít.
\v 2 Řekl jim: "Žeň je mnohá a dělníků málo. Proste proto Pána žně, ať vyšle dělníky na svou žeň.
\v 3 Jděte! Hle, posílám vás jako ovce mezi vlky.
\v 4 Neberte si měšec ani mošnu ani obuv. S nikým se na cestě nepozdravujte.
\v 5 Když vejdete do některého domu, řekněte nejprve: 'Pokoj tomuto domu!'
\v 6 A přijmou-li pozdrav pokoje, váš pokoj na nich spočine; ne-li, vrátí se opět k vám.
\v 7 V tom domě zůstávejte, jezte a pijte, co vám dají, neboť 'hoden je dělník své mzdy'! Nepřecházejte z domu do domu.
\v 8 A když přijdete do některého města a tam vás přijmou, jezte, co vám předloží;
\v 9 uzdravujte nemocné a vyřiďte jim: 'Přiblížilo se k vám království Boží.'
\v 10 Když však přijdete do některého města a nepřijmou vás, vyjděte do jeho ulic a řekněte:
\v 11 'Vytřásáme na vás i ten prach z vašeho města, který ulpěl na našich nohou! Ale to vězte: Přiblížilo se království Boží'.
\v 12 Pravím vám, že Sodomě bude v onen den lehčeji, než tomu městu.
\v 13 Běda ti, Chorazin, běda ti, Betsaido! Kdyby se byly v Týru a Sidónu udály takové mocné skutky jako u vás, dávno by byli seděli v žíněném šatě, sypali se popelem a činili pokání.
\v 14 Ale Týru a Sidónu bude na soudu lehčeji než vám.
\v 15 A ty, Kafarnaum, budeš vyvýšeno až do nebe? Až do propasti klesneš!
\v 16 Kdo slyší vás, slyší mne, a kdo odmítá vás, odmítá mne; kdo odmítá mne, odmítá toho, který mě poslal."
\v 17 Těch sedmdesát se vrátilo s radostí a říkali: "Pane, i démoni se nám podrobují ve tvém jménu."
\v 18 Řekl jim: "Viděl jsem, jak satan padá s nebe jako blesk.
\v 19 Hle, dal jsem vám moc šlapat po hadech a štírech a po veškeré síle nepřítele, takže vám v ničem neuškodí.
\v 20 Ale neradujte se z toho, že se vám podrobují duchové; radujte se, že vaše jména jsou zapsána v nebesích."
\v 21 V té hodině zajásal v Duchu svatém a řekl: "Velebím tě, Otče, Pane nebes i země, že jsi tyto věci skryl před moudrými a rozumnými, a zjevil jsi je maličkým. Ano, Otče, tak se ti zlíbilo.
\v 22 Všechno je mi dáno od mého Otce; a nikdo neví, kdo je Syn, než Otec, ani kdo je Otec, než Syn a ten, komu by to Syn chtěl zjevit."
\v 23 Když byli sami, obrátil se na své učedníky a řekl jim: "Blahoslavené oči, které vidí, co vy vidíte.
\v 24 Říkám vám, že mnozí proroci a králové chtěli vidět, na co vy hledíte, ale neviděli; a slyšte, co vy slyšíte, ale neslyšeli."
\v 25 Tu vystoupil jeden zákoník a zkoušel ho: "Mistře, co mám dělat, abych měl podíl na věčném životě?"
\v 26 Ježíš mu odpověděl: "Co je psáno v Zákoně? Jak to tam čteš?"
\v 27 On mu řekl: "'Miluj Hospodina, Boha svého, z celého svého srdce, celou svou duší, celou svou silou a celou svou myslí' a 'miluj svého bližního jako sám sebe'."
\v 28 Ježíš mu řekl: "Správně jsi odpověděl. To čiň a budeš živ."
\v 29 Zákoník se však chtěl ospravedlnit a proto Ježíšovi řekl: "A kdo je můj bližní?"
\v 30 Ježíš mu odpověděl: "Jeden člověk šel z Jeruzaléma do Jericha a padl do rukou lupičů; ti jej obrali, zbili a nechali tam ležet polomrtvého.
\v 31 Náhodou šel tou cestou kněz, ale když ho uviděl, vyhnul se mu.
\v 32 A stejně se mu vyhnul i levita, když přišel k tomu místu a uviděl ho.
\v 33 Ale když jeden Samařan na své cestě přišel k tomu místu a uviděl ho, byl hnut soucitem;
\v 34 přistoupil k němu, ošetřil jeho rány olejem a vínem, obvázal mu je, posadil jej na svého mezka, zavezl do hostince a tam se o něj staral.
\v 35 Druhého dne dal hostinskému dva denáry a řekl: 'Postarej se o něj, a bude-li tě to stát víc, já ti to zaplatím, až se budu vracet.'
\v 36 Kdo z těch tří, myslíš, byl bližním tomu, který upadl mezi lupiče?"
\v 37 Zákoník odpověděl: "Ten, který prokázal milosrdenství." Ježíš mu řekl: "Jdi a jednej také tak."
\v 38 Když šel Ježíš s učedníky dál, vešel do jedné vesnice. Tam jej přijala do svého domu žena jménem Marta,
\v 39 která měla sestru Marii; ta si sedla k nohám Ježíšovým a poslouchala jeho slovo.
\v 40 Ale Marta měla plno práce, aby ho obsloužila. Přišla k němu a řekla: "Pane, nezáleží ti na tom, že mne má sestra nechala sloužit samotnou? Řekni jí přece, ať mi pomůže!"
\v 41 Pán jí odpověděl: "Marto, Marto, děláš si starosti a trápíš se pro mnoho věcí.
\v 42 Je jednoho je třeba. Marie volila dobře. Vybrala si to, oč nepřijde."

\c 11
\p
\v 1 Jednou se Ježíš na nějakém skrytém místě modlil; když přestal, řekl mu jeden z jeho učedníků: "Pane, nauč nás modlit se, jako tomu učil své učedníky i Jan."
\v 2 Odpověděl jim: "Když se modlíte, říkejte: Otče náš, jenž jsi v nebesích, buď posvěceno tvé jméno. Přijď tvé království. Staň se vůle tvá jako v nebi, tak i na zemi.
\v 3 Náš denní chléb nám dávej každého dne.
\v 4 A odpusť nám naše hříchy, neboť i my odpouštíme každému, kdo se proviňuje proti nám. A nevydej nás do pokušení 'ale vysvoboď nás od zlého.
\v 5 Řekl jim: "Někdo z vás bude mít přítele, půjde k němu o půlnoci a řekne mu: 'Příteli, půjč mi tři chleby,
\v 6 protože právě teď ke mně přišel přítel, který je na cestách, a já mu nemám co dát.'
\v 7 On mu zevnitř odpoví: 'Neobtěžuj mne! Dveře jsou již zavřeny a děti jsou se mnou na lůžku. Nebudu přece vstávat, abych ti to dal.'
\v 8 Pravím vám, i když nevstane a nevyhoví mu, ač je jeho přítel, vstane a vyhoví mu pro jeho neodbytnost a dám mu vše, co potřebuje.
\v 9 A tak vám pravím: Proste, a bude vám dáno; hledejte, a naleznete; tlučte, a bude vám otevřeno.
\v 10 Neboť každý, kdo prosí, dostává, a kdo hledá, nalézá, a kdo tluče, tomu bude otevřeno.
\v 11 Což je mezi vámi otec, který by dal svému synu hada, když ho prosí o rybu?
\v 12 Nebo by mu dal štíra, když ho prosí o vejce?
\v 13 Jestliže tedy vy, ač jste zlí, umíte svým dětem dávat dobré dary, čím spíše váš Otec z nebe dá Ducha svatého těm, kdo ho o to prosí!"
\v 14 Jednou vyháněl Ježíš zlého ducha z němého člověka. Když ten duch vyšel, němý promluvil. Zástupy se divily.
\v 15 Někteří z nich však řekli: "Démony vyhání ve jménu Belzebula, knížete démonů."
\v 16 Jiní ho chtěli podrobit zkoušce; žádali od něho znamení z nebe.
\v 17 Protože znal jejich myšlenky, řekl jim: "Každé království vnitřně rozdělené pustne a dům za domem padá.
\v 18 Je-li i satan v sobě rozdvojen, jak bude moci obstát jeho království? Říkáte přece, že vyháním démony ve jménu Belzebula.
\v 19 Jestliže já vyháním démony ve jménu Belzebula, ve jménu koho je vyhánějí vaši žáci? Proto budou oni vašimi soudci.
\v 20 Jestliže však vyháním démony prstem Božím, pak už vás zastihlo Boží království.
\v 21 Střeží-li silný muž v plné zbroji svůj palác, jeho majetek je v bezpečí.
\v 22 Napadne-li ho však někdo silnější a přemůže ho, vezme mu všechnu jeho zbroj, na kterou spoléhal, a kořist rozdělí.
\v 23 Kdo není se mnou, je proti mně; kdo se mnou neshromažďuje, rozptyluje.
\v 24 Když nečistý duch vyjde z člověka, bloudí po pustých místech a hledá odpočinutí, ale když je nenalezne, řekne: 'Vrátím se do svého domu, odkud jsem vyšel.'
\v 25 Přijde a nalezne jej vyčištěný a uklizený.
\v 26 Tu jde a přivede sedm jiných duchů, horších než je sám, vejdou a bydlí tam; a konce toho člověka jsou horší než začátky."
\v 27 Když toto mluvil, zvolala jedna žena ze zástupu: "Blaze té, která tě zrodila a odkojila!"
\v 28 Ale on řekl: "Blaze těm, kteří slyší slovo Boží a zachovávají je."
\v 29 Když se u něho shromažďovaly zástupy, začal mluvit: "Toto pokolení je zlé; žádá si znamení, ale znamení mu nebude dáno, leč znamení Jonášovo.
\v 30 Jako byl Jonáš znamením pro Ninivské, tak bude i Syn člověka tomuto pokolení.
\v 31 Královna jihu povstane na soudu s muži tohoto pokolení a usvědčí je, protože ona přišla z nejzazších končin země, aby slyšela moudrost Šalomounovu - a hle, zde je více než Šalomoun.
\v 32 Mužové ninivští povstanou na soudu s tímto pokolením, neboť oni se obrátili po Jonášovu kázání - a hle, zde je více než Jonáš.
\v 33 Nikdo nerozsvítí světlo, aby je postavil do kouta nebo pod nádobu, ale dá je na svícen, aby ti, kdo vcházejí, viděli.
\v 34 Světlem tvého těla je oko. Je-li tvé oko čisté, i celé tvé tělo má světlo. Je-li však tvé oko špatné, i tvé tělo je ve tmě.
\v 35 Hleď tedy, ať světlo v tobě není tmou.
\v 36 Má-li celé tvé tělo světlo a žádná jeho část není ve tmě, bude celé tak jasné, jako když tě osvítí světlo svou září."
\v 37 Když domluvil, pozval ho k jídlu jeden farizeus. Ježíš k němu vešel a posadil se ke stolu.
\v 38 Farizeus se podivil, když viděl, že se před jídlem nejprve neomyl.
\v 39 Ale Pán mu řekl: "Vy farizeové očišťujete číše a mísy zvenčí, ale vaše nitro je plné hrabivosti a špatnosti.
\v 40 Pošetilci! Což ten, který stvořil zevnějšek, nestvořil také to, co je uvnitř?
\v 41 Rozdejte chudým, co je v mísách, a hle, všechno vám bude čisté.
\v 42 Ale běda vám farizeům! Odevzdáváte desátky z máty, routy a ze všech zahradních rostlin, ale nedbáte na spravedlnost a lásku, kterou žádá Bůh. Toto bylo třeba činit a to ostatní neopomíjet.
\v 43 Běda vám farizeům! S oblibou sedáte na předních místech v synagógách a líbí se vám, když vás lidé na ulici zdraví.
\v 44 Běda vám! Jste jako zapomenuté hroby, po nichž lidé nahoře chodí a nevědí o nich."
\v 45 Na to mu jeden ze zákoníků odpověděl: "Mistře, když toto říkáš, urážíš také nás!"
\v 46 On mu řekl: "I vám zákoníkům běda! Zatěžujete lidi břemeny, která nemohou unést, a sami se těch břemen nedotknete ani jediným prstem.
\v 47 Běda vám! Stavíte pomníky prorokům, které zabili vaši otcové.
\v 48 Tak dosvědčujete a potvrzujete činy svých otců: oni proroky zabíjeli, vy jim budujete pomníky.
\v 49 Proto také Moudrost Boží promluvila: Pošlu k nim proroky a apoštoly a oni je budou zabíjet a pronásledovat,
\v 50 aby tomuto pokolení byla připočtena vina za krev všech proroků prolitou od založení světa,
\v 51 od krve Ábelovy až po krev Zachariáše, který zahynul mezi oltářem a svatyní. Ano, pravím vám, tomuto pokolení bude přičtena vina.
\v 52 Běda vám zákoníkům! Vzali jste klíč poznání, sami jste nevešli, a těm, kteří chtěli vejít, jste v tom zabránili."
\v 53 Když odtud vyšel, začali na něj zákoníci a farizeové zle dotírat a na mnohé se vyptávat,
\v 54 činíce mu tak nástrahy, aby jej mohli chytit za slovo.

\c 12
\p
\v 1 Mezitím se shromáždily nespočetné zástupy, že se lidé div neušlapali. Ježíš začal mluvit nejprve ke svým učedníkům: "Mějte se na pozoru před kvasem farizeů, to jest před pokrytectvím.
\v 2 Nic není zahaleného, co nebude jednou odhaleno, a nic skrytého, co nebude jednou poznáno.
\v 3 Proto vše, co jste řekli ve tmě, bude slyšet na světle, co jste šeptem mluvili v tajných úkrytech, bude se hlásat ze střech.
\v 4 Říkám to vám, svým přátelům: Nebojte se těch, kdo zabíjejí tělo, ale víc už vám udělat nemohou.
\v 5 Ukážu vám, koho se máte bát. Bojte se toho, který má moc vás zabít a ještě uvrhnout do pekla. Ano, pravím vám, toho se bojte!
\v 6 Což neprodávají pět vrabců za dva haléře? A přece ani jeden z nich není zapomenut před Bohem.
\v 7 Ano i vlasy na vaší hlavě jsou spočteny. Nebojte se, máte větší cenu než mnoho vrabců.
\v 8 Pravím vám: Každý, kdo se ke mně přizná před lidmi, k tomu se i Syn člověka přizná před Božími anděly.
\v 9 Kdo mě však před lidmi zapře, bude zapřen před Božími anděly.
\v 10 Každému, kdo řekne slovo proti Synu člověka, bude odpuštěno. Avšak tomu, kdo se rouhá proti Duchu svatému, odpuštěno nebude.
\v 11 Když vás povedou do synagóg a před úřady a soudy, nedělejte si starosti, jak a čím se budete hájit a co řeknete.
\v 12 Vždyť Duch svatý vás v té hodině naučí, co je třeba říci."
\v 13 Někdo ze zástupu ho požádal: "Mistře, domluv mému bratru, ať se rozdělí se mnou o dědictví."
\v 14 Ježíš mu odpověděl: "Člověče, kdo mne ustanovil nad vámi soudcem nebo rozhodčím?"
\v 15 A řekl jim: "Mějte se na pozoru před každou chamtivostí, neboť i když člověk má nadbytek, není jeho život zajištěn tím, co má."
\v 16 Pak jim pověděl toto podobenství: "Jednomu bohatému člověku se na polích hojně urodilo.
\v 17 Uvažoval o tom, a říkal si: 'Co budu dělat, když nemám kam složit svou úrodu?'
\v 18 Pak si řekl: 'Tohle udělám: Zbořím stodoly, postavím větší a tam shromáždím všechno své obilí i ostatní zásoby
\v 19 a řeknu si: Teď máš velké zásoby na mnoho let; klidně si žij, jez, pij, buď veselé mysli.'
\v 20 Ale Bůh mu řekl: 'Blázne! Ještě této noci si vyžádají tvoji duši, a čí bude to, co jsi nashromáždil?'
\v 21 Tak je to s tím, kdo si hromadí poklady a není bohatý před Bohem."
\v 22 Svým učedníkům řekl: "Proto vám pravím: Nemějte starost o život, co budete jíst, ani o tělo, co budete mít na sebe.
\v 23 Život je vždycky víc než pokrm a tělo než oděv.
\v 24 Všimněte si havranů: nesejí, nežnou, nemají komory ani stodoly, a přece je Bůh živí. Oč větší cenu máte vy než ptáci!
\v 25 Kdo z vás může jen o píď prodloužit svůj život, bude-li se znepokojovat?
\v 26 Nedokážete-li tedy ani to nejmenší, proč si děláte starosti o to ostatní?
\v 27 Všimněte si lilií, jak rostou: nepředou, netkají - a pravím vám, že ani Šalomoun v celé své nádheře nebyl tak oděn jako jedna z nich.
\v 28 Jestliže tedy Bůh tak obléká trávu, která dnes je na poli a zítra bude hozena do pece, čím spíše obleče vás, malověrní!
\v 29 A neshánějte se, co budete jíst a co pít, a netrapte se tím.
\v 30 Potom všem se shánějí lidé tohoto světa. Váš Otec přece ví, že to potřebujete.
\v 31 Vy však hledejte jeho království a to ostatní vám bude přidáno.
\v 32 Nebijte se, malé stádce, neboť vašemu Otci se zalíbilo dát vám království.
\v 33 Prodejte, co máte, a rozdejte to. Opatřte si měšce, které se nerozpadnou, nevyčerpatelný poklad v nebi, kam se zloděj nedostane a mol neničí.
\v 34 Neboť kde je váš poklad, tam bude i vaše srdce.
\v 35 Buďte připraveni a vaše lampy ať hoří.
\v 36 Buďte jako lidé, kteří čekají na svého pána, až se vrátí ze svatby, aby mu hned otevřeli, až přijde a zatluče na dveře.
\v 37 Blaze těm služebníkům, které pán, až přijde, zastihne bdící. Amen, pravím vám, že se opáše, posadí je ke stolu a sám je bude obsluhovat.
\v 38 Přijde-li po půlnoci, či dokonce při rozednění a zastihne je vzhůru, blaze jim.
\v 39 Uvažte přece: kdyby hospodář věděl, v kterou hodinu přijde zloděj, nedovolil by mu vloupat se do domu.
\v 40 I vy buďte připraveni, neboť Syn člověka přijde v hodinu, kdy se toho nenadějete."
\v 41 Petr mu řekl: "Pane, říkáš toto podobenství jenom nám, nebo všem?"
\v 42 On odpověděl: "Když Pán ustanovuje nad svým služebnictvem správce, aby jim včas rozdílel pokrm, který správce je věrný a rozumný?
\v 43 Blaze tomu služebníku, kterého pán při svém příchodu nalezne, že tak činí.
\v 44 Vpravdě pravím vám, že ho ustanoví nade vším, co mu patří.
\v 45 Když si pak onen služebník řekne: 'Můj pán dlouho nejde' a začne bít sluhy i služky, jíst a pít i opíjet se,
\v 46 tu pán toho služebníka přijde v den, kdy to nečeká, a v hodinu, kterou netuší, vyžene ho a vykáže mu úděl mezi nevěrnými.
\v 47 Ten služebník, který zná vůli svého pána, a přece není hotov podle vůle jednat, bude velmi bit.
\v 48 Ten, kdo ji nezná a udělá něco, zač si zaslouží bití, bude bit méně. Komu bylo mnoho dáno, od toho se mnoho očekává, a komu mnoho svěřili, od toho budou žádat tím více.
\v 49 Oheň jsem přišel uvrhnout na zemi, a jak si přeji, aby se už vzňal!
\v 50 Křtem mám být pokřtěn, a jak je mi úzko, dokud se nedokoná!
\v 51 Myslíte, že jsem přišel dát zemi pokoj? Ne, pravím vám, ale rozdělení!
\v 52 Neboť od této chvíle bude rozděleno v jednom domě pět lidí: tři proti dvěma a dva proti třem,
\v 53 budou rozděleni otec proti synu a syn proti otci, matka proti dceři a dcera proti matce, tchyně proti snaše a snacha proti tchyni."
\v 54 Také zástupům řekl: "Když pozorujete, že na západě vystupuje mrak, hned říkáte: 'Přijde déšť' - bývá tak;
\v 55 a vane-li jižní vítr, říkáte: 'Bude vedro' - a bývá.
\v 56 Pokrytci, umíte posoudit to, co vidíte na zemi i na obloze; jak to, že nedovedete rozpoznat tento čas?
\v 57 Proč nejste s to sami od sebe posoudit, co je správné?
\v 58 Když jdeš se svým protivníkem k soudu, učiň vše, aby ses s ním ještě cestou vyrovnal; jinak tě povleče k soudci, soudce tě odevzdá dozorci a dozorce tě uvrhne do vězení.
\v 59 Pravím ti, že odtud nevyjdeš, dokud nezaplatíš do posledního haléře."

\c 13
\p
\v 1 Právě tehdy k němu přišli někteří se zprávou o Galilejcích, jejichž krev smísil Pilát s krví jejich obětí.
\v 2 On jim na to řekl: "Myslíte, že tito Galilejci byli větší hříšníci než ti ostatní, že to museli vytrpět?"
\v 3 Ne, pravím vám, ale nebudete-li činit pokání, všichni podobně zahynete.
\v 4 Nebo si myslíte, že těch osmnáct, na které spadla věž v Siloe a zabila je, byli větší viníci než ostatní obyvatelé Jeruzaléma?
\v 5 Ne, pravím vám, ale nebudete-li činit pokání, všichni právě tak zahynete."
\v 6 Potom jim pověděl toto podobenství: "Jeden člověk měl na své vinici fíkovník; přišel si pro jeho ovoce, ale nic na něm nenalezl.
\v 7 Řekl vinaři: 'Hle, už po tři léta přicházím pro ovoce z tohoto fíkovníku a nic nenalézám. Vytni jej! Proč má kazit i tu zem?'
\v 8 On mu odpověděl: 'Pane, ponech ho ještě tento rok, až jej okopám a pohnojím.
\v 9 Snad příště ponese ovoce; jestliže ne, dáš jej porazit'."
\v 10 V sobotu učil v jedné synagóze.
\v 11 Byla tam žena, která byla stižena nemocí už osmnáct let; byla úplně sehnutá a nemohla se vůbec napřímit.
\v 12 Když ji Ježíš spatřil, zavolal ji a řekl: "Ženo, jsi zproštěna své nemoci" a vložil na ni ruce;
\v 13 ona se ihned vzpřímila a velebila Boha.
\v 14 Avšak představený synagógy, pobouřen tím, že Ježíš uzdravuje v sobotu, řekl zástupu: "Je šest dní, kdy se má pracovat; v těch tedy přicházejte, abyste byli uzdravováni, a ne v den sobotní."
\v 15 Na to Pán odpověděl: "Pokrytci! Neodvazuje každý z vás v sobotu vola nebo osla od žlabu a nevede ho napájet?
\v 16 A tato žena, dcera Abrahamova, kterou držel satan spoutanou po osmnáct let, neměla být vysvobozena z těchto pout v den sobotní?"
\v 17 Těmito slovy byli všichni jeho protivníci zahanbeni, ale celý zástup se radoval nad podivuhodnými činy, které Ježíš konal.
\v 18 Řekl: "Čemu se podobá Boží království a k čemu je přirovnám?
\v 19 Je jako hořčičné zrno, které člověk zasel do své zahrady; vyrostlo, je z něho strom a ptáci se uhnízdili v jeho větvích."
\v 20 A dále řekl: "K čemu přirovnám Boží království?
\v 21 Je jako kvas, který žena vmísí do tří měřic mouky, až všechno prokvasí."
\v 22 Ježíš procházel městy i vesnicemi, učil a přitom stále směřoval k Jeruzalému.
\v 23 Kdosi mu řekl: "Pane, je opravdu málo těch, kteří budou spaseni?" On jim odpověděl:
\v 24 "Snažte se vejít úzkými dveřmi, neboť mnozí, pravím vám, se budou snažit vejít, ale nebudou schopni.
\v 25 Jakmile už jednou hospodář vstane a zavře dveře a vy zůstanete venku, začnete tlouct na dveře a volat: 'Pane, otevři nám', tu on vám odpoví: 'Neznám vás, odkud jste!'
\v 26 Pak budete říkat: 'Jedli jsme s tebou i pili a na našich ulicích jsi učil!'
\v 27 On však odpoví: 'Neznám vás, odkud jste. Odstupte ode mne všichni, kdo se dopouštíte bezpráví.'
\v 28 Tam bude pláč a skřípění zubů, až spatříte Abrahama, Izáka a Jákoba i všechny proroky v Božím království, a vy budete vyvrženi ven.
\v 29 A přijdou od východu i západu, od severu i jihu, a budou stolovat v Božím království.
\v 30 Hle, jsou poslední, kteří budou první, a jsou první, kteří budou poslední."
\v 31 V tu chvíli přišli někteří farizeové a řekli mu: "Rychle odtud odejdi, protože Herodes tě chce zabít."
\v 32 On jim řekl: "Jděte a vyřiďte té lišce: Hle, já vyháním démony a uzdravuji dnes i zítra, a třetího dne dojdu do svého cíle.
\v 33 Avšak dnes, zítra i pozítří musím jít svou cestou, neboť není možné, aby prorok zahynul mimo Jeruzalém."
\v 34 "Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni, kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, ale nechtěli jste!
\v 35 Hle, ve svém domě zůstanete sami. Pravím vám, že mě neuzříte, dokud nepřijde chvíle, kdy řeknete: Požehnaný, který přichází ve jménu Hospodinově."

\c 14
\p
\v 1 Jednou v sobotu vešel Ježíš do domu jednoho z předních farizeů, aby jedl u jeho stolu; a oni si na něj dávali pozor.
\v 2 Tu se před ním objevil nějaký člověk stižený vodnatelností.
\v 3 Ježíš se obrátil na zákoníky a farizeje a otázal se jich: "Je dovoleno v sobotu uzdravovat, nebo ne?"
\v 4 Oni však mlčeli. I dotkl se ho a uzdravil jej a propustil.
\v 5 Jim pak řekl: "Spadne-li někomu z vás syn nebo vůl do nádrže, nevytáhnete ho hned i v den sobotní?"
\v 6 Na to mu nedovedli dát odpověď.
\v 7 Když pozoroval, jak si hosté vybírají přední místa, pověděl jim toto podobenství:
\v 8 "Pozve-li tě někdo na svatbu, nesedej si dopředu; vždyť mezi pozvanými může být někdo váženější, než jsi ty, a ten, kdo vás oba pozval, přijde a řekne ti:
\v 9 'Uvolni mu své místo!' a ty pak musíš s hanbou dozadu.
\v 10 Ale jsi-li pozván, jdi a posaď se na poslední místo; potom přijde ten, který tě pozval a řekne ti: 'Příteli, pojď dopředu!' Pak budeš mít čest přede všemi hosty.
\v 11 Neboť každý, kdo se povyšuje, bývá ponížen, a kdo se ponižuje, bude povýšen."
\v 12 Tomu, kdo jej pozval, Ježíš řekl: "Dáváš-li oběd nebo večeři, nezvi své přátele ani své bratry ani příbuzné ani bohaté sousedy, poněvadž oni by tě také pozvali a tak by se ti dostalo odplaty.
\v 13 Ale dáváš-li hostinu, pozvi chudé, zmrzačené, chromé a slepé.
\v 14 Blaze tobě, neboť nemají, čím ti odplatit; ale bude ti odplaceno při vzkříšení spravedlivých."
\v 15 Když to uslyšel jeden z hostí, řekl mu: "Blaze tomu, kdo bude jíst chléb v království Božím."
\v 16 Ježíš mu řekl: "Jeden člověk chystal velikou večeři a pozval mnoho lidí.
\v 17 Když měla hostina začít, poslal svého služebníka, aby řekl pozvaným: 'Pojďte, vše už je připraveno.'
\v 18 A začali se jeden jako druhý vymlouvat. První mu řekl: 'Koupil jsem pole a musím se jít na ně podívat. Prosím tě, přijmi mou omluvu.'
\v 19 Druhý řekl: 'Koupil jsem pět párů volů a jdu je vyzkoušet. Prosím tě, přijmi mou omluvu!'
\v 20 Další řekl: 'Oženil jsem se, a proto nemohu přijít.'
\v 21 Služebník se vrátil a oznámil to svému pánu. Tu se pán domu rozhněval a řekl svému služebníku: 'Vyjdi rychle na náměstí a do ulic města a přiveď sem chudé, zmrzačené, slepé a chromé.'
\v 22 A služebník řekl: 'Pane, stalo se, jak jsi rozkázal a ještě je místo.'
\v 23 Pán řekl služebníkovi: 'Vyjdi za lidmi na cesty a k ohradám a přinuť je, ať přijdou, aby se můj dům naplnil.
\v 24 Neboť vám pravím: Nikdo z těch mužů, kteří byli pozváni, neokusí mé večeře.'"
\v 25 Šly s ním veliké zástupy; obrátil se k nim a řekl:
\v 26 "Kdo přichází ke mně a nedovede se zříci svého otce a matky, své ženy a dětí, svých bratrů a sester, ano i sám sebe, nemůže být mým učedníkem.
\v 27 Kdo nenese svůj kříž a nejde za mnou, nemůže být mým učedníkem.
\v 28 Chce-li někdo z vás stavět věž, což si napřed nesedne a nespočítá náklad, má-li dost na dokončení stavby?
\v 29 Jinak - až položí základ a nebude moci dokončit - vysmějí se mu všichni, kteří to uvidí.
\v 30 'To je ten člověk', řeknou, 'který začal stavět, ale nemohl dokončit.'
\v 31 Nebo má-li nějaký král táhnout do boje, aby se střetl s jiným králem, což nezasedne nejprve k poradě, zda se může s deseti tisíci postavit tomu, kdo táhne s dvaceti tisíci?
\v 32 Nemůže-li, vyšle poselstvo, dokud je protivník ještě daleko, a žádá o podmínky míru.
\v 33 Tak ani žádný z vás, kdo se nerozloučí se vším, co má, nemůže být mým učedníkem.
\v 34 Dobrá je sůl. Jestliže však i sůl pozbude chuti, co jí dodá slanosti?
\v 35 Nehodí se na pole ani na hnojiště: vyhodí se ven. Kdo má uši k slyšení, slyš."

\c 15
\p
\v 1 Do jeho blízkosti přicházeli samí celníci a hříšníci, aby ho slyšeli.
\v 2 Farizeové a zákoníci mezi sebou reptali: "On přijímá hříšníky a jí s nimi!"
\v 3 Pověděl jim toto podobenství:
\v 4 "Má-li někdo z vás sto ovcí a ztratí jednu z nich, což nenechá těch devadesát devět na pustém místě a nejde za tou, která se ztratila, dokud ji nenalezne?
\v 5 Když ji nalezne, vezme si ji s radostí na ramena,
\v 6 a když přijde domů, svolá své přátele a sousedy a řekne jim: 'Radujte se se mnou, protože jsem nalezl ovci, která se mi ztratila.'
\v 7 Pravím vám, že právě tak bude v nebi větší radost nad jedním hříšníkem, který činí pokání, než nad devadesáti devíti spravedlivými, kteří pokání nepotřebují.
\v 8 Nebo má-li nějaká žena deset stříbrných mincí a ztratí jednu z nich, což nerozsvítí lampu, nevymete dům a nehledá pečlivě, dokud ji nenajde?
\v 9 A když ji nalezne, svolá své přítelkyně a sousedky a řekne: 'Radujte se se mnou, poněvadž jsem nalezla peníz, který jsem ztratila.'
\v 10 Pravím vám, právě tak je radost před anděly Božími nad jedním hříšníkem, který činí pokání."
\v 11 Řekl také: "Jeden člověk měl dva syny.
\v 12 Ten mladší řekl otci: 'Otče, dej mi díl majetku, který na mne připadá.' On jim rozdělil své jmění.
\v 13 Po nemnoha dnech mladší syn všechno zpeněžil, odešel do daleké země a tam rozmařilým životem svůj majetek rozházel.
\v 14 A když už všechno utratil, nastal v té zemi veliký hlad a on začal mít nouzi.
\v 15 Šel a uchytil se u jednoho občana té země; ten ho poslal na pole pást vepře.
\v 16 A byl by si chtěl naplnit žaludek slupkami, které žrali vepři, ale ani ty nedostával.
\v 17 Tu šel do sebe a řekl: 'Jak mnoho nádeníků u mého otce má chleba nazbyt, a já tu hynu hladem!
\v 18 Vstanu, půjdu ke svému otci a řeknu mu: Otče, zhřešil jsem proti nebi i vůči tobě.
\v 19 Nejsem už hoden nazývat se tvým synem; přijmi mne jako jednoho ze svých nádeníků.'
\v 20 I vstal a šel ke svému otci. Když byl ještě daleko, otec ho spatřil a hnut lítostí běžel k němu, objal ho a políbil.
\v 21 Syn mu řekl: 'Otče, zhřešil jsem proti nebi i vůči tobě. Nejsem už hoden nazývat se tvým synem.'
\v 22 Ale otec rozkázal svým služebníkům: 'Přineste ihned nejlepší oděv a oblečte ho; dejte mu na ruku prsten a obuv na nohy.
\v 23 Přiveďte vykrmené tele, zabijte je, hodujme a buďme veselí,
\v 24 protože tento můj syn byl mrtev, a zase žije, ztratil se, a je nalezen.' A začali se veselit.
\v 25 Starší syn byl právě na poli. Když se vracel a byl už blízko domu, uslyšel hudbu a tanec.
\v 26 Zavolal si jednoho ze služebníků a ptal se ho, co to má znamenat.
\v 27 On mu odpověděl: 'Vrátil se tvůj bratr, a tvůj otec dal zabít vykrmené tele, že ho zase má doma živého a zdravého.'
\v 28 I rozhněval se a nechtěl jít dovnitř. Otec vyšel a domlouval mu.
\v 29 Ale on odpověděl: 'Tolik let už ti sloužím a nikdy jsem neporušil žádný tvůj příkaz; a mě jsi nikdy nedal ani kůzle, abych se poveselil se svými přáteli.
\v 30 Ale když přišel tenhle tvůj syn, který s děvkami prohýřil tvé jmění, dal jsi pro něho zabít vykrmené tele.'
\v 31 On mu řekl: 'Synu, ty jsi stále se mnou a všecko, co mám, je tvé.
\v 32 Ale máme proč se veselit a radovat, poněvadž tento tvůj bratr byl mrtev, a zase žije, ztratil se, a je nalezen.'"

\c 16
\p
\v 1 Svým učedníkům řekl: "Byl jeden bohatý člověk a ten měl správce, kterého obvinili, že špatně hospodaří s jeho majetkem.
\v 2 Zavolal ho a řekl mu: 'Čeho ses dopustil? Slož účty ze svého správcovství, protože dále nemůžeš být správcem.'
\v 3 Správce si řekl: 'Co budu dělat, když mne pán zbavuje správcovství? Na práci nejsem, žebrat se stydím.
\v 4 Vím, co udělám, aby mne někde přijali do domu, až budu zbaven správcovství!'
\v 5 Zavolal si dlužníky svého pána jednoho po druhém a řekl prvnímu: 'Kolik jsi dlužen mému pánovi?' On řekl: 'Sto věder oleje.'
\v 6 Řekl mu: 'Tu je tvůj úpis; rychle sedni a napiš nový na padesát.'
\v 7 Pak řekl druhému: 'A kolik jsi dlužen ty?' Odpověděl: 'Sto měr obilí.' Řekl mu: 'Tu je tvůj úpis; napiš osmdesát.'
\v 8 Pán pochválil toho nepoctivého správce, že jednal prozíravě. Vždyť synové tohoto světa jsou vůči sobě navzájem prozíravější, než synové světla.
\v 9 Já vám pravím: I nespravedlivým mamonem si můžete získat přátele; až majetek pomine, budete přijati do věčných příbytků.
\v 10 Kdo je věrný v nejmenší věci, je věrný také ve velké; kdo je v nejmenší věci nepoctivý, je nepoctivý i ve velké.
\v 11 Jestliže jste nespravovali věrně ani nespravedlivý majetek, kdo vám svěří to pravé bohatství?
\v 12 Jestliže jste nebyli věrni v tom, co vám nepatří, kdo vám dá, co vám právem patří?
\v 13 Žádný sluha nemůže sloužit dvěma pánům. Neboť jednoho bude nenávidět, a druhého milovat, k jednomu se přidá, druhým pohrdne. Nemůžete sloužit Bohu i majetku."
\v 14 Toto slyšeli farizeové, kteří měli rádi peníze, a posmívali se mu.
\v 15 Řekl jim: "Vy před lidmi vystupujete jako spravedliví, ale Bůh zná vaše srdce: neboť co lidé cení vysoko, je před Bohem ohavnost.
\v 16 Zákon a proroci až do Jana; od té chvíle se zvěstuje království Boží a každý si do něho vynucuje vstup.
\v 17 Spíše pomine nebe a země, než aby padla jediná čárka Zákona.
\v 18 Každý, kdo propouští svou manželku a vezme si jinou, cizoloží; kdo se ožení s tou, kterou muž pustil, cizoloží.
\v 19 Byl jeden bohatý člověk, nádherně a vybraně se strojil a den co den skvěle hodoval.
\v 20 U vrat jeho domu lehával nějaký chudák, jménem Lazar, plný vředů,
\v 21 a toužil nasytit se aspoň tím, co spadlo se stolu toho boháče; dokonce přibíhali psi a olizovali jeho vředy.
\v 22 I umřel ten chudák a andělé ho přenesli k Abrahamovi; zemřel i ten boháč a byl pohřben.
\v 23 A když v pekle pozdvihl v mukách oči, uviděl v dáli Abrahama a u něho Lazara.
\v 24 Tu zvolal: 'Otče Abrahame, smiluj se nade mnou a pošli Lazara, ať omočí aspoň špičku prstu ve vodě a svlaží mé rty, neboť se trápím v tomto plameni.'
\v 25 Abraham řekl: 'Synu, vzpomeň si, že se ti dostalo všeho dobrého už za tvého života, a Lazarovi naopak všeho zlého. Nyní on se raduje a ty trpíš.
\v 26 A nad to vše je mezi námi a vámi veliká propast, takže nikdo - i kdyby chtěl, nemůže odtud k vám ani překročit od vás k nám.'
\v 27 Řekl: 'Prosím tě tedy, otče, pošli jej do mého rodného domu,
\v 28 neboť mám pět bratrů, ať je varuje, aby také oni nepřišli do tohoto místa muk.'
\v 29 Ale Abraham mu odpověděl: 'Mají Mojžíše a Proroky, ať je poslouchají!'
\v 30 On řekl: 'Ne tak, otče Abrahame, ale přijde-li k nim někdo z mrtvých, budou činit pokání.'
\v 31 Řekl mu: 'Neposlouchají-li Mojžíše a Proroky, nedají se přesvědčit, ani kdyby někdo vstal z mrtvých.'"

\c 17
\p
\v 1 Ježíš řekl svým učedníkům: "Není možné, aby nepřišla pokušení; běda však tomu, skrze koho přicházejí.
\v 2 Bylo by pro něho lépe, kdyby mu dali na krk mlýnský kámen a uvrhli ho do moře, než aby svedl k hříchu jednoho z těchto nepatrných.
\v 3 Mějte se na pozoru! Když tvůj bratr zhřeší, pokárej ho, a bude-li toho litovat, odpusť mu.
\v 4 A jestliže proti tobě zhřeší sedmkrát za den, a sedmkrát k tobě přijde s prosbou: 'Je mi to líto', odpustíš mu!"
\v 5 Apoštolové řekli Pánu: "Dej nám více víry!"
\v 6 Pán jim řekl: "Kdybyste měli víru jako zrnko hořčice, řekli byste této moruši: 'Vyrvi se i s kořeny a přesaď se do moře', a ona by vás poslechla."
\v 7 "Řekne snad někdo svému služebníku, který se vrátil z pole, kde oral nebo pásl: 'Pojď si hned sednout ke stolu'?
\v 8 Neřekne mu spíše: 'Připrav mi něco k jídlu a přistroj se k obsluze, dokud se nenajím a nenapiji; pak budeš jíst a pít ty!'?
\v 9 Děkuje snad svému služebníku, že udělal, co mu bylo přikázáno?
\v 10 Tak i vy, když učiníte všechno, co vám bylo přikázáno, řekněte: 'Jsme jenom služebníci, učinili jsme to, co jsme byli povinni učinit.'"
\v 11 Na cestě do Jeruzaléma procházel Samařskem a Galileou.
\v 12 Když přicházel k jedné vesnici, šlo mu vstříc deset malomocných; zůstali stát opodál
\v 13 a hlasitě volali: "Ježíš, Mistře, smiluj se nad námi!"
\v 14 Když je uviděl, řekl jim: "Jděte a ukažte se kněžím!" A když tam šli, byli očištěni.
\v 15 Jeden z nich, jakmile zpozoroval, že je uzdraven, hned se vrátil a velikým hlasem velebil Boha;
\v 16 padl tváří k Ježíšovým nohám a děkoval mu. A byl to Samařan.
\v 17 Nato Ježíš řekl: "Nebylo jich očištěno deset? Kde je těch devět?
\v 18 Nikdo z nich se nenašel, kdo by se vrátil a vzdal Bohu chválu, než tento cizinec?"
\v 19 Řekl mu: "Vstaň a jdi, tvá víra tě zachránila."
\v 20 Když se ho farizeové otázali, kdy přijde Boží království, odpověděl jim: "Království Boží nepřichází tak, abyste to mohli pozorovat;
\v 21 ani se nedá říci: 'Hle, je tu' nebo 'je tam'! Vždyť království Boží je mezi vámi!"
\v 22 Svým učedníkům řekl: "Přijdou dny, kdy si budete toužebně přát, abyste spatřili aspoň jediný ze dnů Syna člověka, ale nespatříte.
\v 23 Řeknou vám: 'Hle, tam je, hle, tu'; zůstaňte doma a nechoďte za nimi.
\v 24 Jako když se zableskne a rázem osvětlí všecko pod nebem z jednoho konce nebe na druhý, tak bude Syn člověka ve svém dni.
\v 25 Ale nejprve musí mnoho trpět a být zavržen od tohoto pokolení.
\v 26 Jako bylo za dnů Noé, tak bude i za dnů Syna člověka:
\v 27 Jedli, pili, ženili se a vdávaly až do dne, kdy Noé vešel do korábu a přišla potopa a zahubila všechny.
\v 28 Stejně tak bylo za dnů Lotových: Jedli, pili, kupovali, prodávali, sázeli a stavěli;
\v 29 v ten den, kdy Lot vyšel ze Sodomy, spustil se oheň a síra z nebe a zahubil všechny.
\v 30 Právě tak bude v den, kdy se zjeví Syn člověka.
\v 31 Kdo bude v onen den na střeše, ale věci bude mít v domě, ať nesestupuje, aby si je vzal; a stejně tak kdo bude na poli, ať se nevrací zpět.
\v 32 Vzpomeňte si na Lotovu ženu!
\v 33 Kdo by usiloval svůj život zachovat, ztratí jej, a kdo jej ztratí, zachová jej.
\v 34 Pravím vám: Té noci budou dva na jednom loži, jeden bude přijat a druhý zanechán.
\v 35 Dvě budou mlít spolu obilí, jedna bude přijata, druhá zanechána."
\v 36 Dva budou na poli, jeden bude přijat a druhý zanechán.
\v 37 Když to slyšeli, otázali se ho: "Kde to bude, Pane?" Řekl jim: "Kde bude tělo, tam se slétnou i supi."

\c 18
\p
\v 1 Vypravoval jim podobenství, aby ukázal, jak je třeba stále se modlit a neochabovat:
\v 2 "V jednom městě byl soudce, který se Boha nebál a z lidí si nic nedělal.
\v 3 V tom městě byla i vdova, která k němu ustavičně chodila a žádala: 'Zastaň se mne proti mému odpůrci.'
\v 4 Ale on se k tomu dlouho neměl. Potom si však řekl: 'I když se Boha nebojím a z lidí si nic nedělám,
\v 5 dopomohu jí k právu, poněvadž mi nedává pokoj. Jinak mi sem stále bude chodit a nakonec mě umoří.'"
\v 6 A Pán řekl: "Všimněte si, co praví ten nespravedlivý soudce!
\v 7 Což teprve Bůh! Nezjedná on právo svým vyvoleným, kteří k němu dnem i nocí volají, i když jim s pomocí prodlévá?
\v 8 Ujišťuji vás, že se jich brzo zastane. Ale nalezne Syn člověka víru na zemi, až přijde?"
\v 9 O těch, kteří si na sobě zakládali, že jsou spravedliví, a ostatními pohrdali, řekl toto podobenství:
\v 10 "Dva muži vstoupili do chrámu, aby se modlili; jeden byl farizeus, druhý celník.
\v 11 Farizeus se postavil a takto se sám u sebe modlil: 'Bože, děkuji ti, že nejsem jako ostatní lidé, vyděrači, nepoctivci, cizoložníci, nebo i jako tento celník.
\v 12 Postím se dvakrát za týden a dávám desátky ze všeho, co získám.'
\v 13 Avšak celník stál docela vzadu a neodvážil se ani oči k nebi pozdvihnout; bil se do prsou a říkal: 'Bože, slituj se nade mnou hříšným.'
\v 14 Pravím vám, že ten celník se vrátil ospravedlněn do svého domu, a ne farizeus. Neboť každý, kdo se povyšuje, bude ponížen, a kdo se ponižuje, bude povýšen."
\v 15 Přinášeli mu i nemluvňátka, aby se jich dotýkal. Když to učedníci viděli, zakazovali jim to.
\v 16 Ježíš si je zavolal k sobě a řekl: "Nechte děti přicházet ke mně a nebraňte jim, neboť takovým patří království Boží.
\v 17 Amen, pravím vám, kdo nepřijme království Boží jako dítě, jistě do něho nevejde."
\v 18 Jeden z předních mužů se ho otázal: "Mistře dobrý, co mám dělat, abych měl podíl na věčném životě?"
\v 19 Ježíš mu řekl: "Proč mi říkáš 'dobrý'? Nikdo není dobrý, jedině Bůh.
\v 20 Přikázání znáš: Nezcizoložíš, nezabiješ, nebudeš krást, nevydáš křivé svědectví, cti otce svého i matku."
\v 21 On řekl: "To všechno jsem dodržoval od svého mládí."
\v 22 Když to Ježíš uslyšel, řekl mu: "Jedno ti ještě schází. Prodej všechno co máš, rozděl chudým a budeš mít poklad v nebi; pak přijď a následuj mne!"
\v 23 On se velice zarmoutil, když to slyšel, neboť byl velmi bohatý.
\v 24 Když Ježíš viděl, jak se zarmoutil, řekl: "Jak těžko vejdou do Božího království ti, kdo mají bohatství!
\v 25 Snáze projde velbloud uchem jehly, než aby bohatý člověk vešel do Božího království."
\v 26 Ti, kdo to slyšeli, řekli: "Kdo tedy může být spasen?"
\v 27 Odpověděl: "Nemožné u lidí je u Boha možné."
\v 28 Petr řekl: "Hle, my jsme opustili, co bylo naše, a šli jsme za tebou."
\v 29 On jim řekl: "Amen, pravím vám, není nikoho, kdo opustil dům nebo ženu nebo bratry nebo rodiče nebo děti pro Boží království,
\v 30 aby v tomto čase nedostal mnohokrát víc a v přicházejícím věku život věčný."
\v 31 Vzal k sobě svých Dvanáct a řekl jim: "Hle, jdeme do Jeruzaléma a na Synu člověka se naplní všechno, co je psáno u proroků.
\v 32 Neboť bude vydán pohanům a budou se mu posmívat a tupit ho a plivat na něj,
\v 33 zbičují ho a zabijí; a třetího dne vstane."
\v 34 Oni však ničemu z toho nerozuměli, smysl těch slov jim zůstal skryt a nepochopili, co říkal.
\v 35 Když se Ježíš přiblížil k Jerichu, seděl u cesty jeden slepec a žebral.
\v 36 Když uslyšel, že kolem prochází zástup lidí, ptal se, co se to děje.
\v 37 Řekli mu, že tudy jde Ježíš Nazaretský.
\v 38 Tu zvolal: "Ježíši, Synu Davidův, smiluj se nade mnou!"
\v 39 Ti, kteří šli vpředu, ho napomínali, aby mlčel. On však tím více křičel: "Synu Davidův, smiluj se nade mnou!"
\v 40 Ježíš se zastavil a přikázal, aby ho k němu přivedli.
\v 41 Když se přiblížil, Ježíš se ho otázal: "Co chceš, abych učinil?" On odpověděl: "Pane, ať vidím."
\v 42 Ježíš mu řekl: "Prohlédni! Tvá víra tě uzdravila."
\v 43 Ihned prohlédl, šel za ním a oslavoval Boha. A všechen lid, který to viděl, vzdal Bohu chválu.

\c 19
\p
\v 1 Ježíš vešel do Jericha a procházel jím.
\v 2 Tam byl muž jménem Zacheus, vrchní celník a veliký boháč;
\v 3 toužil uvidět Ježíše, aby poznal, kdo to je, ale poněvadž byl malé postavy, nemohl ho pro zástup spatřit.
\v 4 Běžel proto napřed a vylezl na moruši, aby ho uviděl, neboť tudy měl jít.
\v 5 Když Ježíš přišel k tomu místu, pohlédl vzhůru a řekl: "Zachee, pojď rychle dolů, neboť dnes musím zůstat v tvém domě."
\v 6 On rychle slezl a s radostí jej přijal.
\v 7 Všichni, kdo to uviděli, reptali: "On je hostem u hříšného člověka!"
\v 8 Zacheus se zastavil a řekl Pánu: "Polovinu svého jmění, Pane, dávám chudým, a jestliže jsem někoho ošidil, nahradím mu to čtyřnásobně."
\v 9 Ježíš mu řekl: "Dnes přišlo spasení do tohoto domu; vždyť je to také syn Abrahamův.
\v 10 Neboť Syn člověka přišel, aby hledal a spasil, co zahynulo."
\v 11 Těm, kteří to slyšeli, pověděl ještě podobenství, protože byl blízko Jeruzaléma a oni se domnívali, že království Boží se má zjevit ihned.
\v 12 Proto řekl: "Jeden muž vznešeného rodu měl odejít do daleké země, aby si odtud přinesl královskou hodnost.
\v 13 Zavolal si deset svých služebníků a dal jim deset hřiven a řekl jim: 'Hospodařte s nimi, dokud nepřijdu.'
\v 14 Ale občané ho nenáviděli a poslali vzápětí poselstvo, aby vyřídilo: 'Nechceme tohoto člověka za krále!'
\v 15 Když se však jako král vrátil, dal si předvolat služebníky, kterým svěřil peníze, aby se přesvědčil, jak s nimi kdo hospodařil.
\v 16 Přišel první a řekl: 'Pane, tvoje hřivna vynesla deset hřiven.'
\v 17 Řekl mu: 'Správně, služebníku dobrý, poněvadž jsi byl věrný v docela malé věci, budeš vládnout nad deseti městy.'
\v 18 Přišel druhý a řekl: 'Pane, tvoje hřivna vynesla pět hřiven.'
\v 19 Řekl mu: 'Ty vládni nad pěti městy.'
\v 20 Přišel další a řekl: 'Pane, tu je tvoje hřivna; měl jsem ji schovanou v šátku,
\v 21 neboť jsem se tě bál. Jsi přísný člověk: bereš, co jsi nedal, a sklízíš, co jsi nezasel.'
\v 22 Řekne mu: 'Jsi špatný služebník. Soudím tě podle tvých vlastních slov: věděl jsi, že jsem přísný a beru, co jsem nedal, a sklízím, co jsem nezasel.
\v 23 Proč jsi aspoň mé peníze neuložil, a já bych si je teď vybral i s úrokem.'
\v 24 Své družině pak řekl: 'Vezměte mu tu hřivnu a dejte ji tomu, kdo má deset hřiven!'
\v 25 Řekli mu: 'Pane, už má deset.'
\v 26 Pravím vám: 'Každému, kdo má, bude dáno; kdo nemá, tomu bude odňato i to, co má.
\v 27 Ale mé nepřátele, kteří nechtěli, abych byl králem, přiveďte sem a přede mnou je pobijte.'"
\v 28 Po těchto slovech pokračoval Ježíš v cestě do Jeruzaléma.
\v 29 Když se přiblížil k Betfage a k Betanii u hory, která se nazývá Olivová, poslal dva ze svých učedníků
\v 30 a řekl jim: "Jděte naproti do vesnice, a jak do ní vejdete, naleznete přivázané oslátko, na němž dosud nikdo z lidí neseděl. Odvažte je a přiveďte!
\v 31 Zeptá-li se vás někdo, proč je odvazujete, odpovězte mu: 'Pán je potřebuje.'"
\v 32 Šli, kam je poslal, a nalezli vše, jak jim řekl.
\v 33 Když oslátko odvazovali, řekli jim jeho majitelé: "Proč to oslátko odvazujete?"
\v 34 Oni odpověděli: "Pán je potřebuje."
\v 35 Přivedli oslátko k Ježíšovi, hodili přes ně své pláště a Ježíše na ně posadili.
\v 36 A jak jel, prostírali mu své pláště na cestu.
\v 37 Když už se blížil ke svahu Olivové hory, počal celý zástup učedníků radostně a hlasitě chválit Boha za všechny mocné činy, které viděli.
\v 38 Volali: "Požehnaný král, který přichází ve jménu Hospodinově. Na nebi pokoj a sláva na výsostech!"
\v 39 Tu mu řekli někteří farizeové ze zástupu: "Mistře, napomeň své učedníky!"
\v 40 Odpověděl: "Pravím vám, budou-li oni mlčet, bude volat kamení."
\v 41 Když už byli blízko a uzřel město, dal se nad ním do pláče
\v 42 a řekl: "Kdybys poznalo v tento den i ty, co vede k pokoji! Avšak je to skryto tvým očím.
\v 43 Přijdou na tebe dny, kdy tvoji nepřátelé postaví kolem tebe val, obklíčí a sevřou tě ze všech stran.
\v 44 Srovnají tě se zemí a s tebou i tvé děti; nenechají v tobě kámen na kameni, poněvadž jsi nepoznalo čas, kdy se Bůh k tobě sklonil."
\v 45 Když vešel do chrámu, začal vyhánět ty, kdo tam prodávali,
\v 46 a řekl jim: "Je psáno: 'Můj dům bude domem modlitby', ale vy jste z něho udělali doupě lupičů."
\v 47 Každý den učil v chrámě; velekněží však a zákoníci i přední mužové z lidu usilovali o to, aby jej zahubili,
\v 48 ale nevěděli, jak by to měli udělat, poněvadž všechen lid mu visel na rtech.

\c 20
\p
\v 1 Jednoho dne, když učil lid v chrámě a zvěstoval evangelium, přistoupili k němu velekněží a zákoníci se staršími
\v 2 a řekli: "Pověz nám, jakou mocí to činíš a kdo je ten, který ti tu moc dal."
\v 3 Odpověděl jim: "I já vám položím otázku. Řekněte mi,
\v 4 odkud měl Jan pověření křtít. Z nebe či od lidí?"
\v 5 Oni o tom mezi sebou uvažovali: "Řekneme-li 'z nebe', namítne nám: 'Proč jste mu neuvěřili?'
\v 6 Řekneme-li 'od lidí', všechen lid nás bude kamenovat, protože jsou přesvědčeni, že Jan byl prorok."
\v 7 A tak odpověděli, že nevědí, odkud.
\v 8 Ježíš jim řekl: "Ani já vám nepovím, jakou mocí to činím."
\v 9 Pak začal vypravovat lidu toto podobenství: "Jeden člověk vysadil vinici, pronajal ji vinařům a odcestoval.
\v 10 V stanovený čas poslal k vinařům služebníka, aby mu odevzdali podíl z výnosu vinice. Ale vinaři ho zbili a poslali zpět s prázdnou.
\v 11 Poslal k nim ještě jiného služebníka; oni i toho zbili zneuctili a poslali zpět s prázdnou.
\v 12 Poslal ještě třetího; i toho zbili do krve a vyhnali.
\v 13 Tu řekl pán vinice: 'Co mám dělat? Pošlu svého milovaného syna, na něho snad budou mít ohled.'
\v 14 Když ho však vinaři spatřili, domlouvali se mezi sebou: 'To je dědic. Zabijme ho, a dědictví bude naše.'
\v 15 A vyvlekli ho ven z vinice a zabili. Co tedy s nimi udělá pán vinice?
\v 16 Přijde, zahubí ty vinaře a vinici dá jiným." Když to uslyšeli, řekli: "To přece ne!"
\v 17 On na ně pohleděl a řekl: "Co tedy znamená slovo Písma: 'Kámen, který stavitelé zavrhli, stal se kamenem úhelným?'
\v 18 Každý, kdo padne na ten kámen, roztříští se, a na koho padne, toho rozdrtí."
\v 19 Zákoníci a velekněží ho chtěli v tu hodinu dostat do rukou, ale báli se lidu; poznali totiž, že to podobenství řekl proti nim.
\v 20 Nespustili ho však z očí. Poslali své lidi, kteří měli předstírat, že to myslí upřímně, aby jej přistihli při výroku, pro nějž by ho mohli vydat vladařově moci a soudu.
\v 21 Otázali se ho: "Mistře, víme, že správně mluvíš a učíš a nestraníš nikomu, nýbrž učíš cestě Boží podle pravdy.
\v 22 Je nám dovoleno dávat daň císaři, nebo ne?"
\v 23 Ježíš však prohlédl jejich záludnost a řekl jim:
\v 24 "Ukažte mi denár! Čí má obraz a nápis?" Odpověděli: "Císařův."
\v 25 Řekl jim: "Odevzdejte tedy to, co je císařovo, císaři, a co je Boží, Bohu."
\v 26 A tak se jim nepodařilo, aby ho před lidmi přistihli v řeči; podivili se jeho odpovědi a umlkli.
\v 27 Přišli k němu někteří ze saduceů - ti popírají vzkříšení - a otázali se ho:
\v 28 "Mistře, Mojžíš nám ustanovil: 'Zemře-li nečí bratr ženatý, ale bezdětný, ať se s jeho manželkou ožení jeho bratr a zplodí svému bratru potomka.'
\v 29 Bylo tedy sedm bratří. Oženil se první a zemřel bezdětný.
\v 30 Jeho manželku si vzal druhý,
\v 31 pak třetí a stejně všech sedm; nezanechali děti a zemřeli.
\v 32 Nakonec zemřela i ta žena.
\v 33 Komu z nich bude tato žena patřit při vzkříšení? Všech sedm ji přece mělo za manželku."
\v 34 Ježíš jim řekl: "Lidé přítomného věku se žení a vdávají.
\v 35 Avšak ti, kteří byli hodni dosáhnout budoucího věku a vzkříšení z mrtvých, nežení se ani nevdávají.
\v 36 Vždyť už nemohou zemřít, neboť jsou rovni andělům a jsou syny Božími, poněvadž jsou účastni vzkříšení.
\v 37 A že mrtví vstanou, naznačil i Mojžíš ve vyprávění o hořícím keři. když nazývá Hospodina 'Bohem Abrahamovým, Bohem Izákovým a Bohem Jákobovým'.
\v 38 On přece není Bohem mrtvých, nýbrž živých, neboť před ním jsou všichni živi."
\v 39 Někteří ze zákoníků na to řekli: "Mistře, dobře jsi odpověděl."
\v 40 A už se neodvážili položit mu jinou otázku.
\v 41 Řekl jim: "Jak mohou nazývat Mesiáše synem Davidovým?
\v 42 Vždyť sám David praví v Knize žalmů: 'Řekl Hospodin mému Pánu: Usedni po mé pravici,
\v 43 dokud nepoložím tvé nepřátele za podnož tvých nohou.'
\v 44 David tedy nazývá Mesiáše Pánem; jak potom může být jeho synem?"
\v 45 Když všechen lid poslouchal, řekl učedníkům:
\v 46 "Dejte si pozor na zákoníky, kteří se rádi procházejí v dlouhých řízách, mají v oblibě pozdravy na ulicích, přední sedadla v synagógách a přední místa na hostinách.
\v 47 Vyjídají domy vdov a dlouho se na oko modlí. Ty postihne tím přísnější soud."

\c 21
\p
\v 1 Ježíš pozoroval, jak bohatí vhazují své dary do chrámové pokladnice.
\v 2 Uviděl i jednu nuznou vdovu, jak tam hodila dvě drobné mince,
\v 3 a řekl: "Vpravdě vám pravím, že tato chudá vdova dala víc než všichni ostatní.
\v 4 Neboť ti všichni dali dary ze svého nadbytku, ona však ze svého nedostatku; dala všechno, z čeho měla být živa."
\v 5 Když někteří mluvili o chrámu, jak je vyzdoben krásnými kameny a pamětními dary, řekl:
\v 6 "Přijdou dny, kdy z toho, co vidíte, nezůstane kámen na kameni, všechno bude rozmetáno."
\v 7 Otázali se ho: "Mistře, kdy to nastane? A jaké bude znamení, až se to začne dít?"
\v 8 Odpověděl: "Mějte se na pozoru, abyste se nedali svést. Neboť mnozí přijdou v mém jménu a budou říkat: 'Já jsem to' a 'nastal čas'. Nechoďte za nimi.
\v 9 Až uslyšíte o válkách a povstáních, neděste se: neboť to musí nejprve být, ale konec nenastane hned."
\v 10 Tehdy jim řekl: "POvstane národ proti národu a království proti království,
\v 11 budou veliká zemětřesení a v mnohých krajinách hlad a mor, hrůzy a veliká znamení z nebes.
\v 12 Ale před tím vším na vás vztáhnou ruce a budou vás pronásledovat; budou vás vydávat synagógám na soud a do vězení a vodit před krále a vládce pro mé jméno.
\v 13 To vám bude příležitostí k svědectví.
\v 14 Vezměte si k srdci, abyste se předem nepřipravovali, jak se budete hájit.
\v 15 Neboť já vám dám řeč i moudrost, kterou nedokáže přemoci ani vyvrátit žádný váš protivník.
\v 16 Zradí vás i rodiče, bratři, příbuzní a přátelé a někteří z vás budou zabiti.
\v 17 A všichni vás budou nenávidět pro mé jméno.
\v 18 Ale ani vlas z vaší hlavy se neztratí.
\v 19 Když vytrváte, získáte své životy.
\v 20 Když uvidíte, že Jeruzalém obkličují vojska, tu poznáte, že se přiblížila jeho zkáza.
\v 21 Tehdy ti, kdo jsou v Judsku, ať uprchnou do hor, kteří jsou v Jeruzalémě, ať z něho odejdou, a kteří jsou po venkově, ať do něho nevcházejí,
\v 22 poněvadž jsou to dny odplaty, v nichž se má naplnit vše, co je psáno.
\v 23 Běda těhotným a kojícím v oněch dnech! Neboť bude veliké soužení na zemi a hněv proti tomuto lidu.
\v 24 Padnou ostřím meče, budou jako zajatci odvedeni mezi všecky národy, po Jeruzalému budou šlapat pohané, dokud se jejich čas neskončí.
\v 25 Budou znamení na slunci, měsíci a hvězdách a na zemi úzkost národů, bezradných, kam se podít před řevem valícího se moře.
\v 26 Lidé budou zmírat strachem a očekáváním toho, co přichází na celý svět. Neboť mocnosti pekelné se zachvějí.
\v 27 A tehdy uzří Syna člověka přicházet v oblaku s mocí a velikou slávou.
\v 28 Když se toto začne dít, napřimte se a zvedněte hlavy, neboť vaše vykoupení je blízko."
\v 29 Vypravoval jim podobenství: "Podívejte se na fíkovník nebo jiný strom:
\v 30 Když se už zelenají, sami víte, že léto je blízko.
\v 31 Tak i vy, až uvidíte, že se toto děje, vězte, že je blízko království Boží.
\v 32 Amen, pravím vám, že nepomine toto pokolení,než se toto všechno stane.
\v 33 Nebe a země pominou, ale má slova nikdy nepominou.
\v 34 Mějte se na pozoru, aby vaše srdce nebyla zatížena nestřídmostí, opilstvím a starostmi o živobytí a aby vás onen den nepřekvapil jako past.
\v 35 Neboť přijde na všechny, kteří přebývají na zemi.
\v 36 Buďte bdělí a proste v každý čas, abyste měli sílu uniknout všemu tomu, co se bude dít, a mohli stanout před Synem člověka."
\v 37 Ve dne učil v chrámě, ale na noc odcházel na horu, která se nazývala Olivová.
\v 38 A všechen lid k němu přicházel už časně zrána do chrámu, aby ho poslouchal.

\c 22
\p
\v 1 Blížil se svátek nekvašených chlebů, velikonoce.
\v 2 Velekněží a zákoníci přemýšleli, jak by ho zahubili; báli se však lidu.
\v 3 Tu vstoupil satan do Jidáše, nazývaného Iškariotský, který byl z počtu Dvanácti.
\v 4 Odešel, aby se domluvil s velekněžími a veliteli stráže, že jim ho zradí.
\v 5 Oni se zaradovali a dohodli se, že mu dají peníze.
\v 6 Jidáš s tím souhlasil a hledal vhodnou příležitost, aby jim ho vydal, až při tom nebude zástup.
\v 7 Nastal den nekvašených chlebů, kdy měl být zabit velikonoční beránek.
\v 8 Ježíš poslal Petra a Jakuba a řekl jim: "Jděte a připravte nám beránka, abychom slavili velikonoční večeři."
\v 9 Oni mu řekli: "Kde chceš, abychom ji připravili?"
\v 10 Řekl jim: "Když vejdete do města, potkáte člověka, který nese džbán vody. Jděte za ním do domu, do něhož vejde, a řekněte hospodáři:
\v 11 'Mistr ti vzkazuje: Kde je světnice, v níž bych jedl se svými učedníky velikonočního beránka?'
\v 12 A on vám ukáže upravenou velkou horní místnost; tam připravte večeři."
\v 13 Odešli a nalezli všechno, jak jim řekl, a připravili velikonočního beránka.
\v 14 Když nastala hodina, usedl ke stolu a apoštolové s ním.
\v 15 Řekl jim: "Velice jsem toužil jísti s vámi tohoto beránka, dříve, než budu trpět.
\v 16 Neboť vám pravím, že ho již nebudu jíst, dokud vše nedojde naplnění v království Božím."
\v 17 Vzal kalich, vzdal díky a řekl: "Vezměte a podávejte mezi sebou.
\v 18 Neboť vám pravím, že od této chvíle nebudu píti z plodu vinné révy, dokud nepřijde království Boží."
\v 19 Pak vzal chléb, vzdal díky, lámal a dával jim se slovy: "Toto je mé tělo, které se za vás vydává. To čiňte na mou památku."
\v 20 A právě tak, když bylo po večeři, vzal kalich a řekl: "Tento kalich je nová smlouva zpečetěná mou krví, která se za vás prolévá."
\v 21 "Avšak hle, můj zrádce je se mnou u stolu.
\v 22 Syn člověka jde, jak je určeno, běda však tomu člověku, který ho zrazuje."
\v 23 A oni se začali mezi sebou dohadovat, který z nich je ten, kdo to učiní.
\v 24 Vznikl mezi nimi spor, kdo z nich je asi největší.
\v 25 Řekl jim: "Králové panují nad národy, a ti, kdo jsou u moci, dávají si říkat dobrodinci.
\v 26 Avšak vy ne tak: Kdo je mezi vámi největší, buď jako poslední, a kdo je v čele, buď jako ten, který slouží.
\v 27 Neboť kdo je větší: ten, kdo sedí za stolem, či ten, kdo obsluhuje? Zdali ne ten, kdo sedí za stolem? Ale já jsem mezi vámi jako ten, který slouží.
\v 28 A vy jste ti, kdo se mnou v mých zkouškách vytrvali.
\v 29 Já vám uděluji království, jako je můj Otec udělil mně,
\v 30 abyste v mém království jedli a pili u mého stolu; usednete na trůnech a budete soudit dvanáct pokolení Izraele."
\v 31 "Šimone, Šimone, hle, satan si vyžádal, aby vás směl tříbit jako pšenici.
\v 32 Já jsem však za tebe prosil, aby tvá víra neselhala; a ty, až se obrátíš, buď posilou svým bratřím."
\v 33 Řekl mu: "Pane, s tebou jsem hotov jít i do vězení a na smrt."
\v 34 Ježíš mu řekl: "Pravím ti, Petře, ještě se ani kohout neozve, a ty už třikrát zapřeš, že mne znáš."
\v 35 Řekl jim: "Když jsem vás vyslal bez měšce, mošny a obuvi, měli jste v něčem nedostatek?" Oni mu odpověděli: "Neměli."
\v 36 Řekl jim: "Nyní však, kdo má měšec, vezmi jej a stejně tak i mošnu; kdo nemá, prodej plášť a kup si meč.
\v 37 Pravím vám, že se na mně musí naplnit to, co je psáno: 'Byl započten mezi zločince.' Neboť to, co se na mne vztahuje, dochází svého cíle."
\v 38 Oni mu řekli: "Pane, tu jsou dva meče." Na to jim řekl: "To stačí."
\v 39 Potom se jako obvykle odebral na Olivovou horu; učedníci ho následovali.
\v 40 Když došel na místo, řekl jim: "Modlete se, abyste neupadli do pokušení."
\v 41 Pak se od nich vzdálil, co by kamenem dohodil, klekl a modlil se:
\v 42 "Otče, chceš-li, odejmi ode mne tento kalich, ale ne má nýbrž tvá vůle se staň."
\v 43 Tu se mu zjevil anděl z nebe a dodával mu síly.
\v 44 Ježíš v úzkostech zápasil a modlil se ještě usilovněji; jeho pot kanul na zem jako krůpěje krve.
\v 45 Pak vstal od modlitby, přišel k učedníkům a shledal, že zármutkem usnuli.
\v 46 Řekl jim: "Jak to, že spíte? Vstaňte a modlete se, abyste neupadli do pokušení."
\v 47 Ještě ani nedomluvil, a hle, zástup, a vpředu ten, který se jmenoval Jidáš, jeden z Dvanácti; přistoupil k Ježíšovi, aby ho políbil.
\v 48 Ježíš mu řekl: "Jidáši, políbením zrazuješ Syna člověka?"
\v 49 Když ti, kteří byli s Ježíšem, viděli co nastává, řekli: "Pane, máme se bít mečem?"
\v 50 A jeden z nich napadl sluhu veleknězova a uťal mu pravé ucho.
\v 51 Ježíš však řekl: "Přestaňte s tím." Dotkl se jeho ucha a uzdravil ho.
\v 52 Pak řekl Ježíš těm, kteří pro něho přišli, kněžím, velitelům stráže a starším: "Jako na povstalce jste na mne vyšli s meči a holemi.
\v 53 Denně jsem byl mezi vámi v chrámě, a nevztáhli jste na mne ruce. Ale toto je vaše hodina, vláda tmy."
\v 54 Pak ho zatkli a odvedli do veleknězova domu. Petr šel zpovzdálí za nimi.
\v 55 Když zapálili uprostřed nádvoří oheň a sesedli se okolo, přisedl mezi ně i Petr.
\v 56 A jak seděl tváří k ohni, všimla si ho jedna služka, pozorně se na něj podívala a řekla: "Tenhle byl také s ním!"
\v 57 Ale on zapřel: "Vůbec ho neznám."
\v 58 Zakrátko ho spatřil někdo jiný a řekl: "Ty jsi také jeden z nich." Petr odpověděl: "Nejsem!"
\v 59 Když uplynula asi hodina, tvrdil zase někdo: "I tenhle byl určitě s ním, vždyť je z Galileje!"
\v 60 Petr řekl: "Vůbec nevím, o čem mluvíš!" A ihned, ještě než domluvil, zakokrhal kohout.
\v 61 Tu se Pán obrátil a pohleděl na Petra; a Petr se rozpomenul na slovo, které mu Pán řekl: "Dřív než dnes kohout zakokrhá, zapřeš mne třikrát."
\v 62 Vyšel ven a hořce se rozplakal.
\v 63 Muži, kteří Ježíš hlídali, posmívali se mu a bili ho;
\v 64 zavázali mu oči a ptali se ho: "Hádej, proroku, kdo tě uhodil."
\v 65 A ještě mnoha jinými slovy ho uráželi.
\v 66 Jakmile nastal den, shromáždili se starší z lidu, velekněží a zákoníci, odvedli ho před svou radu a řekli mu:
\v 67 "Jsi-li Mesiáš, pověz nám to." Odpověděl jim: "I když vám to řeknu, neuvěříte.
\v 68 Položím-li otázku já vám, neodpovíte.
\v 69 Ale od této chvíle bude Syn člověka sedět po pravici všemohoucího Boha."
\v 70 Tu mu řekli všichni: "Jsi tedy Syn Boží?" On jim odpověděl: "Vy sami říkáte, že já jsem."
\v 71 Oni řekli: "Nač ještě potřebujeme svědectví? Vždyť jsme to slyšeli z jeho úst."

\c 23
\p
\v 1 Tu povstalo celé shromáždění a odvedli ho k Pilátovi.
\v 2 Vznesli proti němu žalobu: "Podle našeho zjištění rozvrací tento člověk náš národ, brání odvádět císaři daně a prohlašuje se za Mesiáše krále."
\v 3 Pilát mu položil otázku: "Ty jsi král Židů?" On mu odpověděl: "Ty sám to říkáš."
\v 4 Pilát řekl velekněžím a zástupům: "Já na tomto člověku žádnou vinu neshledávám."
\v 5 Ale oni na něj naléhali: "Svým učením pobuřuje lid po celém Judsku; začal v Galileji a přišel až sem."
\v 6 Jakmile to Pilát uslyšel, otázal se, zda je ten člověk z Galileje.
\v 7 Když se dověděl, že podléhá Herodově pravomoci, poslal ho k němu, protože Herodes byl právě v těch dnech také v Jeruzalémě.
\v 8 Když Herodes Ježíše spatřil, velmi se zaradoval; už dávno si ho totiž přál vidět, poněvadž o něm mnoho slyšel, a doufal, že uvidí, jak dělá nějaký zázrak.
\v 9 Kladl mu mnoho otázek, ale on mu na nic neodpovídal.
\v 10 Byli při tom i velekněží a zákoníci a neústupně na něj žalovali.
\v 11 Tu se od něho Herodes se svými vojáky pohrdavě odvrátil, vysmál se mu, dal ho obléci ve slavnostní šat a poslal ho zase k Pilátovi.
\v 12 Toho dne se Herodes a Pilát stali přáteli; před tím totiž bylo mezi nimi nepřátelství.
\v 13 Pilát svolal velekněze, členy rady i lid
\v 14 a řekl jim: "Přivedli jste přede mne tohoto člověka, že pobuřuje lid; já jsem ho, jak vidíte, před vámi vyslechl a neshledal jsem na něm nic, z čeho jej obviňujete.
\v 15 Ani Herodes ne; vždyť nám ho poslal zpět. Je zřejmé, že nespáchal nic, proč by zasluhoval smrt.
\v 16 Dám ho na místě potrestat a pak ho propustím."
\v 17 Musel jim totiž o svátcích propustit vždy jednoho člověka.
\v 18 Ale oni všichni najednou křičeli: "Pryč s ním! Propusť nám Barabáše!"
\v 19 To byl člověk, kterého uvrhli do vězení pro jakousi vzpouru ve městě a vraždu.
\v 20 Tu k nim Pilát znovu promluvil, neboť chtěl Ježíše propustit.
\v 21 Avšak oni křičeli: "Na kříž, na kříž s ním!"
\v 22 Promluvil k nim potřetí: "Čeho se vlastně dopustil? Neshledal jsem na něm nic, proč by měl zemřít. Dám ho zbičovat a pak ho propustím."
\v 23 Ale oni na něm s velkým křikem vymáhali, aby ho dal ukřižovat; a jejich křik se stále stupňoval.
\v 24 A tak se Pilát rozhodl jim vyhovět.
\v 25 Propustil toho, který byl vsazen do vězení pro vzpouru a vraždu a o kterého žádali; Ježíše vydal, aby se s ním stalo, co chtěli.
\v 26 Když jej odváděli, zastavili nějakého Šimona z Kyrény, který šel z pole, a vložili na něho kříž, aby jej nesl za Ježíšem.
\v 27 Za ním šel veliký zástup lidu; ženy nad ním naříkaly a oplakávaly ho.
\v 28 Ježíš se k nim obrátil a řekl: "Dcery jeruzalémské, nade mnou neplačte! Plačte nad sebou a svými dětmi;
\v 29 hle, přicházejí dny, kdy budou říkat: 'Blaze neplodným, blaze těm, které nikdy nerodily a nekojily!'
\v 30 Tehdy 'řeknou horám: Padněte na nás, a pahrbkům: Přiryjte nás!'
\v 31 Neboť děje-li se toto se zeleným stromem, co se stane se suchým?"
\v 32 Spolu s ním byli vedeni na smrt ještě dva zločinci.
\v 33 Když přišli na místo, které se nazývá Lebka, ukřižovali jej i ty zločince, jednoho po jeho pravici a druhého po levici.
\v 34 Ježíš řekl: "Otče, odpusť jim, vždyť nevědí, co činí." O jeho šaty se rozdělili losem.
\v 35 Lid stál a díval se. Členové rady se mu vysmívali a říkali: "Jiné zachránil, ať zachrání sám sebe, je-li Mesiáš, ten vyvolený Boží."
\v 36 Posmívali se mu i vojáci; chodili k němu a podávali mu ocet
\v 37 a říkali: "Když jsi židovský král, zachraň sám sebe."
\v 38 Nad ním byl nápis písmem řeckým, latinským a hebrejským: "Toto je král Židů."
\v 39 Jeden z těch zločinců, kteří viseli na kříži, se mu rouhal: "To jsi Mesiáš? Zachraň sebe i nás!"
\v 40 Tu ho ten druhý okřikl: "Ty se ani Boha nebojíš? Vždyť jsi sám odsouzen ke stejnému trestu.
\v 41 A my jsme odsouzeni spravedlivě, dostáváme zaslouženou odplatu, ale on nic zlého neudělal."
\v 42 A řekl: "Ježíši, pamatuj na mne, až přijdeš do svého království."
\v 43 Ježíš mu odpověděl: "Amen, pravím ti, dnes budeš se mnou v ráji."
\v 44 Bylo už kolem poledne; tu nastala tma po celé zemi až do tří hodin, protože se zatmělo slunce.
\v 45 Chrámová opona se roztrhla v půli.
\v 46 A Ježíš zvolal mocným hlasem: "Otče, do tvých rukou odevzdávám svého ducha." Po těch slovech skonal.
\v 47 Když setník viděl, co se stalo, velebil Boha a řekl: "Tento člověk byl vskutku spravedlivý."
\v 48 A ti, kdo se v celých zástupech sešli na tu podívanou, když viděli, co se stalo, odcházeli bijíce se do prsou.
\v 49 Všichni jeho přátelé stáli opodál, i ženy, které Ježíše doprovázely z Galileje a všechno to viděly.
\v 50 Členem židovské rady byl muž jménem Josef, člověk dobrý a spravedlivý,
\v 51 který nesouhlasil s jejich rozhodnutím a činem. Pocházel z židovského města Arimatie a patřil k těm, kdo očekávali království Boží.
\v 52 Ten přišel k Pilátovi a požádal ho o Ježíšovo tělo;
\v 53 sňal je z kříže, zavinul do plátna a položil do hrobu, vytesaného ve skále, kde ještě nikdo nebyl pochován.
\v 54 Byl pátek a začínala sobota.
\v 55 Ženy, které šly s Ježíšem z Galileje, šly za ním; viděly hrob i to, jak bylo tělo pochováno.
\v 56 Potom se vrátily, aby připravily vonné masti a oleje. Ale v sobotu zachovaly podle přikázání sváteční klid.

\c 24
\p
\v 1 Prvního dne po sobotě, za časného jitra, přišly k hrobu s vonnými mastmi, které připravily.
\v 2 Nalezly však kámen od hrobu odvalený.
\v 3 Vešly dovnitř, ale tělo Pána Ježíše nenašly.
\v 4 A jak nad tím byly bezradné, stanuli u nich dva muži v zářícím rouchu.
\v 5 Zachvátil je strach a sklonily se tváří k zemi. Ale oni jim řekli: "Proč hledáte živého mezi mrtvými?
\v 6 Není zde, byl vzkříšen. Vzpomeňte si, jak vám řekl, když byl ještě v Galileji,
\v 7 že Syn člověka musí být vydán do rukou hříšných lidí, být ukřižován a třetího dne vstát."
\v 8 Tu se rozpomenuly na jeho slova,
\v 9 vrátily se od hrobu a oznámily to všecko jedenácti učedníkům i všem ostatním.
\v 10 Byla to Marie z Magdaly, Jana a Marie Jakubova a s nimi ještě jiné, které pověděly apoštolům.
\v 11 Těm však ta slova připadala jako blouznění a nevěřili jim.
\v 12 Petr se rozběhl ke hrobu, nahlédl dovnitř a uviděl tam ležet jen plátna. Vrátil se v údivu nad tím, co se stalo.
\v 13 Téhož dne se dva z nich ubírali do vsi jménem Emaus, která je od Jeruzaléma vzdálena asi tři hodiny cesty,
\v 14 a rozmlouvali spolu o tom všem, co se událo.
\v 15 A jak to v řeči probírali, připojil se k nim sám Ježíš a šel s nimi.
\v 16 Ale něco jako by bránilo jejich očím, aby ho poznali.
\v 17 Řekl jim: "O čem to spolu rozmlouváte?" Oni zůstali stát plni zármutku.
\v 18 Jeden z nich, jménem Kleofáš, mu odpověděl: "Ty jsi asi jediný z Jeruzaléma, kdo neví, co se tam v těchto dnech stalo!"
\v 19 On se jich zeptal: "A co to bylo?" Oni mu odpověděli: "Jak Ježíš Nazaretského, který byl prorok mocný slovem i skutkem před Bohem i přede vším lidem,
\v 20 naši velekněží a členové rady vydali, aby byl odsouzen na smrt, a ukřižovali ho.
\v 21 A my jsme doufali, že on je ten, který má vykoupit Izrael. Ale už je to dnes třetí den, co se to stalo.
\v 22 Ovšem některé z našich žen nás ohromily: Byly totiž zrána u hrobu
\v 23 a nenalezly jeho tělo; přišly a vyprávěly, že měly i vidění andělů, kteří říkali, že je živ.
\v 24 Někteří z nás pak odešli ke hrobu a shledali, že je to tak, jak ženy vypravovaly, jeho však neviděli."
\v 25 A on jim řekl: Jak jste nechápaví! To je vám tak těžké uvěřit všemu, co mluvili proroci!
\v 26 Což neměl Mesiáš to vše vytrpět a vejít do slávy?"
\v 27 Potom začal od Mojžíše a všech proroků a vykládal jim to, co se na něho vztahovalo ve všech částech Písma.
\v 28 Když už byli blízko vesnice, do které šli, on jako by chtěl jít dál.
\v 29 Oni ho však začali přemlouvat: "Zůstaň s námi, vždyť už je k večeru a den se schyluje." Vešel tedy a zůstal s nimi.
\v 30 Když byl s nimi u stolu, vzal chléb, vzdal díky, lámal a rozdával jim.
\v 31 Tu se jim otevřely oči a poznali ho; ale on zmizel jejich zrakům.
\v 32 Řekli si spolu: "Což nám srdce nehořelo, když s námi na cestě mluvil a otvíral nám Písma?"
\v 33 A v tu hodinu vstali a vrátili se do Jeruzaléma; nalezli jedenáct učedníků a jejich druhy pohromadě.
\v 34 Ti jim řekli: "Pán byl opravdu vzkříšen a zjevil se Šimonovi."
\v 35 Oni pak vypravovali, co se jim stalo na cestě a jak se jim dal poznat, když lámal chléb.
\v 36 Když o tom mluvili, stál tu on sám uprostřed nich a řekl jim: "Pokoj vám.".
\v 37 Zděsili se a byli plni strachu, poněvadž se domnívali, že vidí ducha.
\v 38 Řekl jim: "Proč jste tak zmateni a proč vám takové věci přicházejí na mysl?
\v 39 Podívejte se na mé ruce a nohy: vždyť jsem to já. Dotkněte se mne a přesvědčte se: duch přece nemá maso a kosti, jako to vidíte na mně."
\v 40 To řekl a ukázal jim ruce a nohy.
\v 41 Když tomu pro samou radost nemohli uvěřit a jen se divili, řekl jim: "Máte tu něco k jídlu?"
\v 42 Podali mu kus pečené ryby.
\v 43 Vzal si a pojedl před nimi.
\v 44 Řekl jim: "To jsem měl na mysli, když jsem byl ještě s vámi a říkal vám, že se musí naplnit všechno, co je o mně psáno v zákoně Mojžíšově, v Prorocích a Žalmech."
\v 45 Tehdy jim otevřel mysl, aby rozuměli Písmu.
\v 46 Řekl jim: "Tak je psáno: Kristus bude trpět a třetího dne vstane z mrtvých;
\v 47 v jeho jménu se bude zvěstovat pokání na odpuštění hříchů všem národům, počínajíc Jeruzalémem.
\v 48 Vy jste toho svědky.
\v 49 Hle, sesílám na vás, co slíbil můj Otec; zůstaňte ve městě, dokud nebudete vyzbrojeni mocí z výsosti."
\v 50 Potom je vyvedl až k Betanii, zvedl ruce a požehnal jim;
\v 51 a když jim žehnal, vzdálil se od nich a byl nesen do nebe.
\v 52 Oni před ním padli na kolena; potom se s velikou radostí vrátili do Jeruzaléma,
\v 53 byli stále v chrámě a chválili Boha.
