\id JON
\ide UTF-8
\sts 1
\h [Jonah]


\c 1
\p
\v 1 Nish haink goo yn Chiarn gys Jonah mac Amittai gra,
\v 2 Trog ort, immee gys Nineveh yn ard valley mooar shen, as trog seose dty choraa  noi eck, son ta'n mee chraueeaght oc er jeet seose kiongoyrt rhym.
\v 3 Agh dirree Jonah seose dy roie er-chea gys Tarshish veih fenish y Chiarn, as  hie eh sheese gys Joppa; as hooar eh lhong goll gys Tarshish: myr shen deeck eh yn  leagh-shiaullee, as hie eh er boayrd, dy gholl maroo gys Tarshish, veih fenish y  Chiarn.
\v 4 Agh hug y Chiarn magh geay vooar er yn aarkey, as va sterrym dorrinagh ayns  y cheayn, myr shen dy row yn lhong ayns gaue brishey.
\v 5 Eisht va aggle er ny marrinee, as deie ad dagh dooinney gys e yee, as hilg ad  magh yn chooid v'er boayrd 'sy cheayn, dy eddrymaghey yn lhong: agh va Jonah ersooyl  sheese 'sy chabbane, as lhie eh, as v'eh trome ny chadley.
\v 6 Myr shen haink mainshtyr y lhong huggey, as dooyrt eh rish, Kys t'ou cadley  myr shoh, y chadlag? irree, eie er dty Yee, my she shen dy jean Jee smooinaghtyn  orrin, nagh bee mayd caillit.
\v 7 As dooyrt ad, dagh fer rish e heshey, Tar-jee, as lhig dooin lottyn y hayrn,  dy vod fys y ve ain, quoi by-chyndagh ta'n olk shoh er jeet orrin. Myr shen hilg  ad lottyn, as huitt y  lot er Jonah.
\v 8 Eisht dooyrt ad rish, Insh dooin, ta shin guee ort, quoi by-chyndagh ta'n olk  shoh er jeet orrin: cre ta dty aght beaghee? as cre voish t'ou? cre'n cheer t'ou  jeh? as cre'n sleih t'ou jeh?
\v 9 As dooyrt eh roo, She Hebrew mee, as ta mee goaill aggle roish y Chiarn, Jee  ny flaunys, t'er chroo yn aarkey as y thalloo chirrym.
\v 10 Eisht va ny deiney erskyn-towse agglagh, as dooyrt ad rish, Cre'n-fa t'ou uss  er n'yannoo shoh? (son va fys ec ny deiney dy row eh er-chea veih fenish y Chiarn,  son v'eh er n'insh daue).
\v 11 Eisht dooyrt ad rish, Cre nee mayd rhyt, dy vod y keayn ve kiune dooin? (son  va'n keayn freaney, as erskyn-towse stermagh).
\v 12 As dooyrt eh roo, Trog-jee mee seose, as tilg-jee mee magh 'sy cheayn; myr  shen vees y keayn kiune diuish: son ta fys aym dy nee by-chyndagh rhym's ta'n sterrym  mooar shoh er jeet erriu.
\v 13 . Ny-yeih, ren ny deiney gymmyrt dy doccaragh, dy chosney yn thalloo, agh cha  voddagh ad roshtyn, son va'n keayn freaney, as dowil-dorrinagh noi oc.
\v 14 Shen-y-fa, deie ad gys y Chiarn, as dooyrt ad, Ta shin guee ort, O Hiarn, ta  shin guee ort, ny lhig dooin cherraghtyn son bioys yn dooinney shoh, as ny cur gys  nyn lieh yn uill gyn-loght; son t'ou uss, O Hiarn, er n'yannoo myr s'gooidsave lhiat.
\v 15 Myr shen hrog ad seose Jonah, as hilg ad eh magh 'sy cheayn, as ghow yn aarkey  kiunid veih freaney.
\v 16 Eisht ghow ny deiney aggle roish y Chiarn erskyn-towse, as ren ad breearrey  dy hebbal oural da'n Chiarn.
\v 17 Nish va'n Chiarn er chiarail eeast mooar dy lhuggey seose Jonah, as va Jonah  ayns bolg yn eeast, three laa as three oieghyn.

\c 2
\p
\v 1 Eisht ghow Jonah padjer gys y Chiarn e Yee veih bolg yn eeast,
\v 2 As dooyrt eh, Deie mee kyndagh rish my heaghyn gys y Chiarn, as ren eh my chlashtyn;  veih diunid yn oaie deie mee, as cheayll oo my choraa
\v 3 Son t'ou er my hilgey ayns y diunid, ayns mean ny marrey, as haink ny thooillaghyn  mygeayrt-y-moom, ta ooilley ny ushtaghyn as ny tonnyn ayd's er n'gholl harrym.
\v 4 Eisht dooyrt mee Ta mee ceaut magh ass dty hilley; agh ny yeih nee'm jeeaghyn  reesht lesh dty hiamble casherick.
\v 5 Haink ny ushtaghyn mygeayrt-y-moom, eer gys my annym: ren y diunid m'y chruinnaghey  mygeayrt, va'n amlagh cast mysh my chione.
\v 6 Hie mee sheese choud's undin ny sleityn; bee yn thalloo as ny barryn eck my-geayrt-y-moom  dy bragh, mannagh jean oo my vioys y livrey veih toyrt-mow, O Hiarn my Yee.
\v 7 Tra ren my annym gannooinaghey cheu sthie jee'm, chooinee mee er y Chiarn, as  haink my phadjer stiagh hood, gys dty hiamble casherick.
\v 8 T'adsyn, ta cur geill da fardalyssyn breagagh, treigeil nyn myghin hene.
\v 9 Agh chebb-yms oural dhyt lesh y choraa dy hoyrt-booise, eeck-ym shen ny ta mee  er vreearrey: ta saualtys veih'n Chiarn.
\v 10 As hug y Chiarn currym er yn eeast, as hilg eh magh Jonah er y thalloo chirrym.

\c 3
\p
\v 1 As haink goo yn Chiarn gys Jonah yn nah cheayrt, gra,
\v 2 Trog ort, immee gys Nineveh yn ard valley mooar shen, as jean preacheil ayn  ny goan ver-ym royd.
\v 3 Myr shen dirree Jonah, as hie eh gys Nineveh cordail rish goo yn Chiarn: (nish  va Nineveh ard-valley feer vooar jeh jurnah three laa.)
\v 4 As ghow Jonah toshiaght dy gholl stiagh 'syn ard-valley lesh jurnah laa, as  dockle eh magh e choraa, as dooyrt eh, Foast ec kione da-eed laa, as bee Nineveh  er ny stroie.
\v 5 Myr shen ren sleih Nineveh credjal ayns Jee, as doardee ad laa troshtee, as  hug ad orroo aanrit-sack veih'n vooinjer b'yrjey jeu, dy jarroo gys yn vooinjer b'inshley  jeu.
\v 6 Son haink y goo gys ree Nineveh, as dirree eh veih e stoyl-reeoil, as hug eh  jeh e choamrey-reeoil, as choodee eh eh-hene lesh aanrit-sack as lhie eh 'sy leoie.
\v 7 As doardee eh eam dy v'er ny ockley-magh, as er ny hoilshaghey trooid Nineveh  (liorish sarey yn ree as e gheiney ooasle) gra, Ny lhig da dooinney ny baagh, shelloo  ny shioltane blaystyn nhee erbee; ny lhig daue goaill beaghey, ny giu ushtey.
\v 8 Agh lhig da dooinney as baagh ve er ny choodaghey lesh aanrit-sack, as geamagh  dy jeean gys Jee: dy jarroo lhig daue chyndaa dy chooilley unnane veih e ghrogh-raad,  as veih'n tranlaase t'ayns nyn laueyn.
\v 9 Quoi ec ta fys my nee Jee chyndaa as meiyghey, as e ymmoose hrome y lhiettal,  nagh jean mayd cherraghtyn?
\v 10 As honnick Jee nyn obbraghyn, dy hyndaa ad veih nyn ghrogh-raad, as ren Jee  meiyghey mychione yn olk, v'eh er chiarail dy choyrt orroo, as cha dug eh orroo eh.

\c 4
\p
\v 1 Agh va Jonah erskyn-towse jymmoosagh, as v'eh feer chorree.
\v 2 As ghow eh padjer gys y Chiarn, as dooyrt eh, Guee-ym ort, O Hiarn, nagh nee  shoh va my raa, choud as va mee foast ayns my heer hene? shen-y-fa chossyn mee roym  (dy gholl) gys Tarshish: son va fys aym dy vel oo Jee graysoil as myghinagh, moal  gys corree, as jeh kenjallys vooar, as meiygh chreeagh ayns kerraghey.
\v 3 Shen-y-fa nish, O Hiarn, gow, ta mee guee ort, my vioys voym; son te ny share  dooys dy gheddyn baase, na dy ve bio.
\v 4 Eisht dooyrt y Chiarn, Vel uss jannoo dy mie, ayns dy vel oo corree?
\v 5 Er shoh hie Jonah magh ass yn ard valley as hoie eh er cheu-har jeh'n ard valley,  as hrog eh bwaag da hene ayns shen, as hoie eh fo yn scadoo echey, dy chur-my-ner  cre'n erree harragh er yn ard-valley.
\v 6 As chiare yn Chiarn Jee gourd, as hug eh er gaase seose harrish Jonah, son scadoo  harrish e chione, dy gherjaghey eh ayns e hrimshey. My shen ghow Jonah boggey erskyn-towse  jeh'n ghourd.
\v 7 Agh chiare Jee beishteig, moghrey yn laa er-giyn, as woaill eh yn gourd, dy  ren eh fioghey.
\v 8 As haink eh gy-kione, tra dirree yn ghrian, dy doardee Jee geay-niar fowanagh;  as cha lajer shen va chiass ny greiney er kione Yonah, dy huitt eh my-neealloo, as  yeearree eh ayns e chree, dy gheddyn baase, as dooyrt eh, Te ny share dooys dy ve  marroo na dy ve bio.
\v 9 As dooyrt Jee rish Jonah, Vel uss jannoo dy mie, dy vel dty chorree er ny vrasnaghey  son y ghourd? As dooyrt eh, Ta mee jannoo dy mie dy ve corree, eer gys sproght baaish.
\v 10 Eisht dooyrt y Chiarn, Ta chymmey er ve ayd's jeh'n ghourd, er y hon cha vel  oo er laboragh, chamoo she uss hug er gaase, son daase eh ayns oie, as hie eh naardey  ayns oie.
\v 11 As nagh lhisin's sparail Nineveh yn ard-valley mooar shen, ayn ta ny smoo na  shey feed thousane persoon, nagh vel fys oc er nyn laue yesh shaghey nyn laue chiare,  as myrgeddin ymmodee maase?
